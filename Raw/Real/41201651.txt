Hande Yener kimdir ve kaç yaşındadır?  Türk pop müziğinin sevilen ismi Hande Yener, başarılı albümleri ve konserleri ile gündemde yer almaya devam ediyor. Hande Yener hayranları ve magazin takipçileri, zaman zaman ünlü şarkıcının hayatı ile ilgili bilgileri merak edip internetten araştırma yapıyor. Peki, müziğinin yanı sıra kıyafetleri ve tarzı ile de dikkat çekmeyi başaran şarkıcı Hande Yener kimdir ve kaç yaşındadır? İşte, Hande Yener'in hayatı ile ilgili bazı bilgiler.  Güçlü sesi ve çıkardığı albümlerle, pop müzik piyasasında hızlı yükseliş yakalayan Hande Yener, gündemdeki yerini koruyup dikkatleri üzerine çekmeye devam ediyor. Ünlü şarkıcı Hülya Avşar aracılığıyla Sezen Aksu’yla tanıştı ve müzik dünyasına adım attı. İşte, sık sık internette hayatı ve biyografisi merak edilen Hande Yener ile ilgili detaylar. Makbule Hande Özyener, bilinen sahne adıyla Hande Yener 12 Ocak 1973 tarihinde doğdu. Ses getiren bir çıkış yaptığı 2000'lerin başından itibaren pop listelerinde üst sıralara yükselen şarkılarıyla Türk pop müziğinde kendine yer edindi. Müziğinin yanı sıra kıyafetleri ve değişkenlik gösteren imajıyla da adından bahsettirdi. Zaman zaman müzikal tarzında da değişiklikler yaptı; bir dönem pop müzikten elektronik müziğe geçiş yapsa da bu dönem kısa sürdü ve tekrar pop müzik yapmaya başladı. Kariyerindeki değişken adımları köşe yazarları tarafından birçok kez incelenerek yorumlandı, meslektaşı Demet Akalın ile yaptığı atışmalar Türkiye'de   gündemini sık sık meşgul etti. Kadıköy, İstanbul'da doğan Hande Yener, ortaokul eğitimi sonrasında ailesi konservatuvara gitmesine izin vermeyince Erenköy Kız Lisesi'ne başladı ancak bu okulu ikinci sınıfta terk ederek evlendi. Küçük yaşlarından beri hayalini kurduğu şarkıcılığı yapmak için Sezen Aksu'ya ulaşmaya çalıştı ve tezgâhtarlık yaptığı mağazaya gelen Hülya Avşar aracılığıyla Aksu'yla tanıştı. Aksu'nun yanında bir dönem geri vokallik yaptıktan sonra Altan Çetin ile çalışarak hazırladığı ilk stüdyo albümü Senden İbaret'i 2000 yılında yayımladı. Bu albümün ardından MÜ-YAP sertifikalı Sen Yoluna... Ben Yoluma... (2002), Aşk Kadın Ruhundan Anlamıyor (2004) ve Apayrı (2006) dahil olmak üzere çeşitli başarılar yakalayarak 2000'lerin en iyileri arasında gösterilen albümler hazırlayıp satışa sundu. "Yalanın Batsın", "Sen Yoluna... Ben Yoluma...", "Acele Etme", "Kırmızı", "Kelepçe", "Aşkın Ateşi", "Kibir", "Romeo", "Bodrum", "Ya Ya Ya Ya", "Sebastian" ve "Mor" gibi birçok şarkısı Türkiye'de listelerin üst sıralarına çıktı. Yener, hayranı olduğu Madonna başta olmak üzere birçok isimden etkilendi. İmajı, klipleri ve canlı performansları Madonna'nın da aralarında bulunduğu çeşitli şarkıcılarla benzer bulunarak sıkça karşılaştırıldı. Türkiye'de 2000'li yıllarda tek bir albümü bir milyondan fazla satan az sayıdaki şarkıcıdan biri olarak kayıtlara geçti. 2013'te YouTube'da en çok izlenen Türk şarkıcı oldu.  2010'ların ikinci yarısında iş hayatına atıldı ve dönemsel olarak çeşitli gece kulübü ve plajların işletiminde görev aldı. Bugüne kadar beş Altın Kelebek Ödülü ve dört Kral Türkiye Müzik Ödülü dahil olmak üzere onlarca ödül kazandı.