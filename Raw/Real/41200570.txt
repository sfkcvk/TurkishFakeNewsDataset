Turistik Ekspres 29 Mayıs’ta yola çıkıyor Ulaştırma ve Altyapı Bakanı Cahit Turhan, dünyanın en güzel ilk 4 tren rotasından birinde sefer yapan Doğu Ekspresi’ne yolcu talebinin her geçen gün arttığını, bu nedenle Turistik Doğu Ekspresi’nin hizmete girmesi için Kültür ve Turizm Bakanı Mehmet Nuri Ersoy ile çalışma başlattıklarını bildirdi.  Söz konusu çalışma kapsamında  ’nin 29 Mayıs’ta saat 20.00’de Ankara’dan Kars’a hareket etmesi konusunda mutabık kaldıklarını ifade eden Turhan, “Tamamı yataklı vagondan oluşacak tren, Ankara-Kars parkurunu 27 saatte tamamlayacak” dedi. Turhan, ilk seferine 15 Mayıs 1949’da başlayan Doğu Ekspresi’nin, TCDD Taşımacılık AŞ Genel Müdürlüğü tarafından Ankara-Kars hattında işletildiğini söyledi. Trenin, 1300 kilometrelik parkuru yaklaşık 25 saatte katettiğini belirten Turhan, yolculuk sırasında 53 istasyonda durulduğunu hatırlattı. Bakanlığın Doğu Ekspresi’ne olan ilgiyi artırmak için yaptığı çalışmalar neticesinde, yolculukların sosyal medyada çok paylaşıldığını, yolculuğun sıra dışı tatil seçeneği olarak görüldüğünü ve tur operatörleriyle yapılan iş birliğinin de etkisiyle talebinin her geçen gün arttığını vurgulayan Turhan, bunun değerlendirilmesi ve vatandaşlara daha iyi hizmet sunulması amacıyla yeni tren seferleri yapılmasının istendiğini bildirdi. Turistik Doğu Ekspresi’nin Ankara-Kars hattındaki duruş yerleri ve zamanlarının Kültür ve Turizm Bakanlığının talepleri doğrultusunda, yolcuların tarihi ve turistik yerleri ziyaret edeceği şekilde planladıklarına dikkati çeken Turhan, şunları kaydetti: “Turistik Doğu Ekspresi, 2 hizmet, 1 yemekli, 6 yataklı olmak üzere toplam 9 vagondan oluşacak. Tren 120 kişi kapasiteli olacak. Tamamı yataklı vagondan oluşacak tren, Ankara-Kars parkurunu 27 saatte tamamlayacak. Ankara-Kars-Ankara hattında gün aşırı işleyecek tren, Ankara’dan saat 20.00, Kars’tan saat 23.00 civarında kalkacak.”