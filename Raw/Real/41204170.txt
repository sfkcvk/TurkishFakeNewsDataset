Afgan gence kan donduran işkence Afyonkarahisar'ın Çay ilçesinde Afganistan uyruklu kişiyi kemerle darbettikleri gerekçesiyle gözaltına alınan 3 şüpheliden 2'si tutuklandı. Alınan bilgiye göre, ilçeye bağlı Bahçelievler Mahallesi'nde Afganistan uyruklu bir kişinin 3 kişi tarafından darbedildiği ihbarı üzerine harekete geçen polis ekipleri, belirtilen adrese gitti. Polis ekipleri, darbedilen kişinin arkadaşının verdiği ifade doğrultusunda kimliği tespit edilen şüpheliler Berat Mustafa Ç. (20), Yücel Ç. (19) ve B.K'yı (13) gözaltına aldı. Şüphelilerden Yücel Ç.'nin cep telefonunda Afganistan uyruklu F.R.B'yi kemerle darbettikleri anın kayıtları ile cinsel içerikli videolar tespit edildi. Şüphelilerin, 24 Nisan'da alkol aldıktan sonra gece sokakta karşılaştıkları Afganistan uyruklu kişiyi eve götürüp darbettikten sonra elini ve ayaklarını bağlayıp, araziye bıraktıklarını söyledikleri öğrenildi. Bunun üzerine harekete geçen ekipler, yaptıkları araştırma sonucunda D-300 kara yolu üzerinde buldukları F.R.B'yi sağlık ekiplerine teslim etti. Haklarında "Cumhurbaşkanına hakaret, Atatürk'e hakaret, müstehcenlik, kişiyi hürriyetinden yoksun kılma, kasten yaralama, mala zarar verme" suçlarından adli işlemler yapılan şüphelilerden Berat Mustafa Ç. ve Yücel Ç. çıkarıldıkları mahkemece tutuklandı, B.K. adli kontrol şartıyla serbest bırakıldı. Olaya ilişkin Bolvadin Cumhuriyet Başsavcısı Mustafa Sever yazılı açıklama yaptı. Olayın sosyal medyada yer bulması üzerine kamuoyunu aydınlatma gereği doğduğu belirtilen açıklamada, şunlar kaydedildi: "Müessif olay, 24.04.2019 tarihi gece saat 01.00 sıralarında gerçekleşmiştir. Afgan uyruklu iki kişi evlerine gitmek amacıyla yolda yürüdükleri sırada daha önceden tanımadıkları ve aralarında herhangi bir husumet bulunmayan şüpheliler B.M.Ç. ve Y.Ç. ile suça sürüklenen çocuk B.K. tarafından durdurulmuş, hakaretlerle birlikte darp edilmeye başlanmıştır. Bu sırada mağdurlardan biri şüphelilerin elinden kaçmış, ancak diğer mağdur şüpheliler tarafından cebir ve tehdit kullanılmak suretiyle B.K.’ya ait eve götürülmüş olup orada da şiddet, eziyete maruz bırakılmıştır. Yapılan ihbar sonucu derhal Çay Cumhuriyet Başsavcılığı tarafından soruşturma başlatılmış şüpheliler aynı gece Çay Cumhuriyet Başsavcılığı tarafından gözaltına alınmışlardır. Çay Sulh Ceza Hakimliği’nin 25.04.2019 tarihli kararı ile şüpheliler B.M.Ç. ve Y.Ç. tutuklanmış, suça sürüklenen çocuk B.K. ise adli kontrol kararı ile serbest bırakılmıştır. Olaya ilişkin şüpheliler ve suça sürüklenen çocuk hakkında Çay Cumhuriyet Başsavcılığı tarafından ’cebir, tehdit veya hile kullanılmak suretiyle kişi hürriyetinden yoksun kılma, eziyet etme, haberleşmenin gizliliğini ihlal etmek, mala zarar verme, özel hayatın gizliliğini ihlal etme’ suçlarından hazırlanan iddianame Çay Asliye Ceza Mahkemesi’ne gönderilmiştir. Ayrıca elde edilen deliller sonucu tüm şüpheliler hakkında ’halkı kin ve düşmanlığa tahrik veya aşağılama’ suçundan, şüpheli Y.Ç. hakkında ’Cumhurbaşkanına hakaret’, ’Atatürk’ün manevi hatırasına hakaret’ ve ’müstehcenlik’ suçlarından ayrıca soruşturma yürütülmektedir. Kamuoyuna saygı ile duyurulur."