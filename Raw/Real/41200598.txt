'Demokrasilerde oyunun kuralı bellidir' CHP Genel Başkan Yardımcısı ve Parti Sözcüsü Faik Öztrak, MHP Genel Başkanı Devlet Bahçeli’nin, İstanbul’daki seçimlerin yenilenmesini isteyip, “MHP, YSK’nın alacağı karara maşeri vicdana uygun olması kaydıyla elbette saygı gösterecektir” sözlerine yanıt verdi.  Öztrak, dün düzenlediği basın toplantısında özetle şunları söyledi: “İstanbul Büyükşehir Belediye koltuğundan seçimle kalkmayı kabullenemiyorlar. Hukuk bir hakkın suiistimalini korumaz. Bahçeli’nin içini rahat ettirmek için oyların tamamını bir de kendisine saydırmak gerekiyor. Millet, Ekrem İmamoğlu’nu belediye başkanı seçti. Bunu kabul etmeleri ve içlerine sindirmeleri lazım. Yoksa sandıktan bu beyler çıkana kadar milletin önüne sürekli sandık mı getirilecek? Sandıktan çıkan sonucu, milletin iradesini siyasi mühendislikle masada değiştirmenin peşindeler. Bunu bir kere 7 Haziran-1 Kasım arasında yaptılar. O arada millete büyük sıkıntılar yaşattılar. Maşeri vicdan sandıkla gelenin, sandıkla gitmek istememesinden rahatsız olur. Sayın Bahçeli, aslında milletin ne dediğinin sizin için önemi yok, oyunun kurallarını beğenmiyorsunuz, kendi aranızda tek kale maç yapın. Demokrasilerde oyunun kuralı bellidir, sandıkla gelen sandıkla gidecektir.”