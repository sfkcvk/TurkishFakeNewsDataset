"Aşağıdan kurtulma çabası veren bir takımız"  Aytemiz Alanyaspor Teknik Direktörü Sergen Yalçın, Galatasaray karşısında futbolcuların ortaya koyduğu performanstan memnun olduğunu söyledi. Yalçın, maçın ardından düzenlenen basın toplantısında, karşılaşmanın tamamında oyuncularının çok iyi bir görüntü sergilediklerini, mücadele güçlerinin çok yüksek olduğunu belirtti. Yalçın, "İstediğimiz her şeyi yaptık diyebiliriz. Sadece final pasları ile 3 ve 4. bölgelerde üretmelerde biraz sıkıntı yaşadık. Daha fazla üretebilirdik. Biraz daha final maçlarına konsantre olsaydık, daha fazla gol pozisyonu bulabilirdik. İyi bir oyun oldu. Çok güçlü bir takımla oynadık. Devre arasında çok güçlü bir kadro kurmuş. Zaten oyunun çok pozisyonlu olmamasının sebebi de iki tarafın da çok iyi savunma yapmasıydı. 'Kazanamıyorsan kaybetmeyeceksin' mantalitesi doğrudur. Şampiyonluğa oynayan değil, aşağıdan kurtulma çabası veren bir takımız. Bu pozisyondayken sahada güçlü olmak, bu kadar mücadele etmek gerçekten bizim için çok önemliydi. Galatasaray'a da başarılar diliyorum. Biz de bir an önce altlardan kurtulmak için lige çok daha fazla konsantre olacağız" dedi.