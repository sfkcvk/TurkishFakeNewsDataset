Sarıyer'de alışveriş merkezinde silahlı saldırı: 2 yaralı İstanbul Sarıyer'de bir alışveriş merkezinde bulunan bir kafede oturan 1'i kadın 2 kişi, motosikletli 2 kişi tarafından silahlı saldırıya uğradı. Olayın ardından saldırganlar motosikletle kaçarken, yaralanan 2 kişi hastaneye kaldırıldı. Olay,   Kemerburgaz Caddesi'nde bulunan bir alışveriş merkezindeki kafede saat 15.30 sıralarında meydana geldi. Edinilen bilgiye göre, biri kadın iki kişi kafede otururken o sırada yanlarına motosikletli 2 kişi geldi.   Motosikletten inen bir kişi kafede bulunan 1'i kadın 2 kişiye silahla ateş edip geldiği motosiklete binerek uzaklaştı. Vücuduna isabet eden kurşunlarla 2 kişi yaralanırken, çevredekiler durumu polis ve sağlık ekiplerine bildirdi. Olay yerine gelen ambulansla yaralılar hastaneye kaldırılırken, yaralı kadının durumunun ağır olduğu öğrenildi. Olay yerine gelen polis ekipleri, çevrede delil incelemesi yaptı. Kafenin güvenlik kamera kayıtlarını inceleyen ekipler kaçan saldırganları yakalamak için çalışma başlattı.