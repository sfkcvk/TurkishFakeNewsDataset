Beşar Esad, Suruç'ta Yaşananların Ülkesine Sıçramasından Endişeli... Bugün Suruç’ta yaşanan patlamanın ardından Türkiye’deki olayların Suriye’ye sıçramasından endişe duyan Beşar Esad, önemli açıklamalarda bulundu. Ortadoğu bataklığına düşmemek için ellerinden geleni yapacaklarını belirten Suriye Lideri, ‘Türkiye'nin Dostları’ toplantısı için de çağrıda bulundu. Suruç’ta yaşanan canlı bomba saldırısının ardından yurtdışından ilk tepki Suriye’den geldi. Basın açıklaması yapan bir gruba güpegündüz bombalı saldırı yapılabilen bir ülke haline gelen Türkiye’nin durumundan endişe eden Beşar Esad, mikrofonların karşısına geçti. “Allah kimseyi bu noktaya düşürmesin” diyerek sözlerine başlayan Suriye Devlet Başkanı, komşu ülke olarak tedirgin olduklarını ifade etti. Esad, “İnsan valla 'Suriye Türkiye olur mu?' diye düşünmeden edemiyor. Allah muhafaza böyle bir şey olmaması için biz elimizden geleni yapacağız arkadaşlar. En azından benzer bir durum yaşanırsa failleri bulunur, cezası verilir, net bir açıklama yapılır” derken, bugün Suruç'ta yaşamını yitiren Türk vatandaşlarına da başsağlığı dilemeyi ihmal etmedi. Suriye'yi Ortadoğu bataklığına çekmek isteyen kirli odaklara da işaret eden Esad sözlerini şöyle sürdürdü: "Yani bunlar istiyor ki biz Türkiye olalım, her an bir yerlerde bomba patlasın, orman yansın, ateş açılsın. Böyle bir şeye asla ve asla müsade edecek değiliz. Fakat uyarıyoruz; dünyanın kalan 187 ülkesi de öyle çok rahatlarmış gibi davranmasın lütfen. Herkes önlemini, tedbirini alsın, kimse şu Türkiye'nin durumuna düşmesin. O yüzden de tüm duyarlı ülkeleri Türkiye’nin Dostları adı altında acilen toplanmaya çağırıyorum..." Komşuları Türkiye'nin en kısa zaman içerisinde bu kaos ortamını geride bırakması temennisinde de bulunan Beşar Esad, ülkelerinin istikbali için ilk etapta almayı düşündükleri tedbirleri de sıralayarak sözlerini noktaladı. Suriye'nin etkin eylem planı kapsamındaki aldığı önlemler: - Herhangi bir komşu ülkenin içişlerine karışılmayacak. "Aaa muhalif, ne güzel" denilerek herhangi bir yapı desteklenmeyecek - Suriye tırları, Suriye sınırları içerisinde nakliye faaliyetlerine devam edecek - Bir süre ülke içerisinde Türkiye'den bahsedilmeyecek, Türkiye görmezden gelinecek. Türkiye'ye baka baka benzeme tehlikesinin önüne geçilecek. - Türkiye'den kaçmak isteyen Türklere kapılar açılabilir, bu konuda en kısa süre içerisinde çalışmalar başlatılacak. - Kısa boylu ve gözlüklü olanlar Suriye Dışişleri Bakanlığı kadrolarından temizlenerek üniversitelere iade edilecek...