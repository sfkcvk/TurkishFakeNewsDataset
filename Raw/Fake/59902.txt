Başbakan'ın "Demokrasi Mücadelesi" Konulu Bir Sonraki Konuşması İçin Ziyaret Edeceği Üniversitede Endişeli Bekleyiş Başladı Başbakan Erdoğan'ın Türkiye'de ileri demokrasiye geçiş mücadelesini anlatmak için önümüzdeki hafta Ege Üniversitesi'ni ziyaret edeceği haberi, üniversite camiası tarafından endişeyle karşılandı. Konuyla ilgili olarak rektörlükten yapılan açıklamada, Başbakan'ın daha önceki demokrasi ve ifade özgürlüğü temalı konuşmaları sırasında yaşanan bir takım talihsizlikler yüzünden yaklaşık 20 kadar üniversite öğrencisinin çeşitli hapis cezalarına çarptırıldığı hatırlatılarak, öğrencilerden o gün çok çok önemli bir işleri yoksa okula gelmemeleri ve hatta kampüs civarında bile dolaşmamaları istendi.
 
 
 Rektörlük tarafından yapılan açıklamada, Başbakan Erdoğan'ın, 2008'de İTÜ'de, üniversitelerde ifade özgürlüğünün geliştirilmesi gerektiğiyle ilgili bir konuşma yaptığı sırada dışarıda kendisini protesto eden 18 üniversite öğrencisinin geçtiğimiz gün 15'er ay hapis cezasına çarptırıldığı hatırlatılırken, 2010 Mart Ayı'nda Roman vatandaşlara demokratik açılımı anlattığı konuşması sırasında parasız eğitim için pankart açan 2 üniversite öğrencisinin de halen 15'er yıl hapis istemiyle tutuklu olarak yargılandığına dikkat çekildi. Açıklamadan diğer bazı önemli satır başları şöyle:
 
 
 "Değerli öğrenci arkadaşlar, 30 Kasım 2010 salı günü Sayın Başbakanımız 'Üniversitelerde İfade Özgürlüğü ve Demokrasi' konulu bir konuşma yapmak için okulumuzu ziyaret edecektir. Bu ne demek hepimiz az çok biliyoruz. Kendisi biraz talihsiz bir insan olduğundan, ne zaman demokrasiyle ilgili bir konuşma yapacak olsa mutlaka birkaç öğrenci tutuklanıyor. Biz de zaten bu yüzden o gün konuşmanın yapılacağı salona herhangi bir öğrenci girişine izin vermeyeceğiz. Neticede hepiniz bize ailelerinizin emanetisiniz. Ancak bu da yeterli olmayabilir. Gençsiniz, kanınız kaynar. Kazara ağzınızdan Sayın Başbakanımız'ın hoşuna gitmeyecek ters bir söz çıkar, sesiniz biraz yüksek gelir vs. Dünyanın bin bir türlü hali var değerli öğrenciler. En iyisi o gün hiçbiriniz okula gelmeyin. Hatta ne olur ne olmaz, kampüs çevresinde de fazla dolaşmayın. Hiçbirinizin vebalini almak istemeyiz. Öğretim görevlisi arkadaşlarımızla da konuştuk, o gün kimse yok yazılmayacak. O açıdan da rahat olun yani. Tehlike geçene kadar evinizde, yurttaki odalarınızda oturun güzelce. Hava güzel olursa Alsancak'a falan gidin..." 
 
   
 Açıklamada, her şeye rağmen o gün mutlaka okula gelmesi gereken öğrenciler için alınan önlemlere de yer verilerek, kampüs girişlerinde pankart, tişört ve şapka gibi güvenlik unsurlarının temin edileceği kaydedildi. "One Minute", "RTE the Magnificient" baskılı şapka ve tişörtlerin yanı sıra dağıtılacak "Hoş geldin Davos Fatihi!", "Adam Gibi Adam", "Analar Neler Doğuruyor!" yazılı pankartların öğrenciler için hayati önem taşıdığı vurgulanırken, son olarak şu uyarılara yer verildi:
 
"Güvenliğiniz için size dağıtılan tişört ve pankartları yanınızdan ayırmamalısınız, ancak tabii tüm bu önlemler yine de yeterli olmayabilir. Proje teslim etmek için geldiğiniz okulu bir ekip otosunda da terk edebilirsiniz. Yapacak bir şey yok, bu işler biraz da nasip kısmet meselesi artık..."