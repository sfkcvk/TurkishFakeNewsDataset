Büyükşehir Belediyesi'nden Yeni Hizmet: "Varoş sakinleri için en yakın kalburüstü semt rehberi" İstanbul Büyükşehir Belediyesi, Dudullu, Esenyurt, Bağcılar gibi varoş tabir edilen semtlerde yaşayan vatandaşların en önemli sorunlarından birisini daha çözmek için harekete geçti.
 
Büyükşehir Belediyesi Kültür İşleri Daire Başkanı Nihat Doğan düzenlediği basın toplantısında yeni hizmeti şu sözlerle tanıttı: "Değerli basın mensubu arkadaşlarım; Bilindiği gibi güzel İstanbul'umuzun o kadar da güzel olmayan bir takım semtleri mevcut. Belediye olarak Bağcılar, Esenyurt, Ümraniye, Sarıgazi gibi varoş tabir edilen bu semtlerimizde ikamet eden özellikle genç hemşerilerimizin yıllardır süregelen en önemli sorunlarından birinin de okulda, işte ya da benzeri sosyal ortamlarda özellikle bir karşı cinsten gelen 'nerede oturuyorsun?' sorusuna uygun bir cevap bulmak olduğunu müşahade ettik. 
 
Sevgili arkadaşlarım, yaptığımız anket çalışmaları gösterdi ki, bir çok genç hemşerimiz bu soruya cevap olarak genelde oturdukları semte en yakın kalburüstü semtin adını veriyorlar. Örnek olarak Bağcılar'da oturan hemşerilerimiz Bahçelievler ya da Ataköy demeyi tercih ederken, Esenyurt'ta oturanlar Bahçeşehir, Ümraniye'de oturanlar Ataşehir cevabını tercih ediyorlar. Ancak İstanbul'u çok iyi tanımayan ya da oturduğu yere yakın birden fazla düzgün semt bulunan hemşerilerimiz için durum biraz daha karmaşık bir hal alıyor. Misal Esenyurt'ta aynı sokakta oturan iki kardeşimizden biri Avcılar'da oturduğunu söylerken diğeri Bahçeşehir diyebiliyor. İşte biz Büyükşehir Belediyesi olarak hem bu konuda güçlük çeken hemşerilerimize yardımcı olmak hem de verilen cevapları bir standarta bağlamak amacıyla bir kılavuz hazırladık."
 
Açılış konuşmasının ardından bir barkovizyon gösterisiyle yeni hazırlanan kılavuzu tanıtan Doğan sözlerine şöyle devam etti:
"Sevgili varoş sakini hemşerilerimiz belediyemizin web sitesi olan www.ibb.gov.tr adresine girip en yukarıda bulunan arama kutucuğuna ikamet ettikleri adresi sokak ve bina no'su ile birlikte girdikleri takdirde tek tuşla kendilerine en yakın düzgün semtin adını öğrenebiliyorlar. Ayrıca hizmetimiz bununla da bitmiyor, hemşerilerimiz talep ettikleri takdirde kendilerine bu semtte ikamet ettiklerini gösteren bir sahte ikamet belgesi de sağlıyoruz. Her şey değerli İstanbul'luların refahı için."