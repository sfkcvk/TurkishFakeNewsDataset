Muhalefet Cephesinde Ortak Aday Telaşı: ''Ekonomik enkazı devralmaya gönüllü bir enayiyi bu kadar kısa sürede nereden bulacağız?'' Erken seçim tarihinin 24 Haziran olarak açıklanmasının ardından henüz ortak bir aday belirlememiş olan muhalefet cephesinde arayışlar da hız kazandı. Seçime kadar olan 60 günlük sürede başta ekonomi olmak üzere dış politika, eğitim, adalet gibi alanlarda adeta bir enkaz görünümü veren ülkenin yönetimini devralmaya aday bir enayi bulmanın zorluğundan yakınan muhalefet liderleri, baskın seçim kararıyla hazırlıksız yakalanmaktan şikayetçi. Konuyla ilgili olarak basına konuşan CHP Sözcüsü Bülent Tezcan, milli gelirin neredeyse 1.5 katına ulaşan dış ve iç borçlar, yüksek döviz kuru, enflasyon ve işsizlik oranları gibi sorunlarla boğuşan ve dünyada faizlerin yükseldiği bir ortamda her yıl 200 milyar dolar borç ödemesi gereken bir ekonomiyi devralmaya gönüllü birilerini bulmak için önlerinde sadece bir kaç hafta olduğuna dikkat çekti. "Açıkcası durumun pek parlak olmadığını biliyorduk ama apar topar seçime gitme kararından anladığımız kadarıyla en fazla 2 ay kadar idare edecek kadar takatı kalmış ülkenin. Şu durumda bize her an kafasına yazar kasa yemeye hazır, gözüpek ve aynı zamanda sabah akşam küfür yese bana mısın demeyecek geniş mezhepli bir aday lazım" diyen Tezcan, seçim öncesi piyasayı bir nebze canlı tutmak için bol keseden dağıtılan teşvik ve kredilerin de etkisiyle iyice çıkmaza girecek olan ekonominin günah keçisi olmaya hevesli herkesle tek tek görüşeceklerini ifade etti.  Tezcan, Cumhurbaşkanı Erdoğan'ın da yavaştan dillendirmeye başlamasıyla birlikte seçim sonucu ne olursa olsun yakın bir süreçte tekrar IMF ve Dünya Bankası'yla kredi görüşmelerinin başlamasının neredeyse kaçınılmaz olduğunu belirtirken, söz konusu adayın kördüğüm olmuş eğitim, adalet, turizm ve dış politika gibi sorunları da çözmeye hevesli olmasının yanında aynı zamanda iyi derecede İngilizce bilmesi gerektiğine dikkat çekti.  Büyük ihtimalle ülkedeki en kötü işi teklif edecekleri aday için diğer partilerle de en kısa sürede bir araya geleceklerini açıklayan CHP Sözcüsü, "Bakalım belki onların tanıdığı birileri vardır. Gerekiyorsa biz de kesenin ağzını açıp Cumhurbaşkanlığı maaşının üstüne ek bir şeyler vermeyi teklif edeceğiz. Adı prim olur, yıpranma tazminatı olur, onu hallederiz bi şekilde. O paraya yapılacak iş değil çünkü" sözleriyle önlerinde zorlu bir süreç olduğunu dile getirdi. Tezcan'ın açıklamalarına henüz diğer muhalefet partilerinden bir yanıt gelmezken, 2001 krizinde hükümette olması nedeniyle bu konuda tecrübesi bulunan ve hali hazırda kaybedecek pek fazla bir şeyi bulunmayan Devlet Bahçeli'nin muhalefetin ortak adayı olabileceği ihtimali de Ankara kulislerinde konuşulan dedikodular arasında.