İstanbul'da 1+1 Eve 760.000 TL Ödeyen Bir Kişi Daha ''Gerizekalı'' Teşhisiyle Hastaneye Kaldırıldı... Bu sabah Bahçelievler'deki 1+1, 82 metrekare bir daire için emlakçı ile el sıkışan ve 760 bin liralık ödeme taahhüt eden Ender Alkıran (42), gerizekalılık şüphesiyle getirildiği Bakırköy Ruh ve Sinir Hastalıkları Hastanesi'nde müşahede altına alındı. Alkıran'ın durumu ciddiyetini koruyor... Yakınları tarafından ev ödemesi için havale yapmadan önce kıskıvrak yakalanan ve apar topar hastaneye getirilen Ender Alkıran'ıun son durumuyla ilgili bilgilleri, Psikiyatrist Kazım Bereli paylaştı. "Konuşması normal, gözlerde boş bakma yok. Her şey stabil görünüyor. Babadan biraz kalmıştı, üzerine kredi çektim falan diyor. Sıfır değil ama içi çok temiz diye sayıklıyor. Baktığınızda açıklamaları çok tutarlı ama işte IQ testi olsun, EQ testi olsun bunları yapmadan şimdilik bir şey söylemek doğru olmaz... Bakalım umarım durum sandığımız gibi değildir" ifadelerini kullanan deneyimli psikiyatrist, muayenesinde yaptığı açıklamalarda şu ifadelere yer verdi: "Sadece bu ay içinde bize gelen 16. vaka bu. Ancak herkes bu kadar şanslı değil maalesef. Teşhis bile konulamadan o parayı veren çok sayıda kayıp vaka var. Erken teşhis çoğu zaman işe yarıyor ama bu tip vakaları normal insandan ayırmak çok güç. Fiziksel özellikler tıpatıp bizlerle aynı, toplumsal hayata kolayca adapte olabiliyorlar. Sadece bir takım psikolojik testlerle net gerizekalı teşhisini koyabiliyoruz. Maket gösteriyoruz mesela, 760.000 lira 120 ay ödeme planı sunuyoruz. Orada eğer vakanın göz bebeklerinde büyüme, ellerinde titreme, aniden bankayı arama gibi semptomlar gösterirse tamam diyoruz..." Ender Bey'in herhangi bir kaçma teşebbüsü ve o parayı bir sene sonra yarı fiyatına bile satamayacağı 82 metre kare bir eve diri diri gömme ihtimaline karşın, bir süre gözetim altında tutulacağını sözlerine ekleyen Kazım Bereli, hastanın tüm internet ve telefon iletişimini kestiklerini kaydetti. Türkiye'de yaşayan herkesin aynı zamanda potansiyel bir gerizekalı olma ihtimali olduğunun da gözardı edilmemesi gerektiğini dile getiren Doktor Bereli, 'Bakın, yarın en sevdiğiniz insan, çocuğunuz vs. gelip, ben bu kadar paraya ev alıcam diye tutturabilir.'' derken, bu gibi durumlarda acilen profesyonel destek alınması gerektiğinin altını çizdi. Son olarak tedaviye yanıt vermeyen kimi hastaların durumlarını da kamuoyuyla paylaşan Dr.Kazım Bereli, bu gibi hallerde de hastanenin döner sermayesini devreye soktuklarını kaydetti. "Öyle de olduğu da, olmadı değil. Şimdi mesela 760.000'i oraya vereceğine diyorum, bizim Genel Cerrahi katından 1+0'ı 400.000'e bağlarım ben sana diyorum. Kimi hasta tercih edebiliyor" diyen Bereli bu şekilde satışını çıkarttığı 'örnek daire'yi basın mensuplarına göstermek üzere sözlerine son verdi.