El-Kaide Militanı Kılığında 2 Aydır Türkiye'de Bedava Tatil Yapan Turist Şebekesi Çökertildi Bir ihbar üzerine bu sabah saatlerinde Taksim Rixgold Otel'e baskın düzenleyen İstanbul Emniyet Müdürlüğü Asayiş Şube ekipleri, El-Kaide militanı olduklarını söyleyerek otelde bedava konaklayan çoğunluğu Arap asıllı 25 kişilik turist şebekesini kıskıvrak yakaladı. Vatan Caddesi'ndeki İstanbul Emniyet Müdürlüğü'nde yapılan ilk sorgularında suçlarını itiraf eden zanlılar mahkemeye sevkedilirlerken, Emniyet'ten yapılan açıklamada, şebekenin 2 aydır Türkiye'nin çeşitli turizm merkezlerinde 10'a yakın işletmeyi dolandırdığı kaydedildi. Aralarında kadın ve çocukların da bulunduğu 17'si Arap, 6'sı İtalyan, 2'si İspanyol olmak üzere toplam 25 kişiden oluşan şebekenin lideri olduğu tespit edilen Katar Vatandaşı Salih Bin Muhtaza, polise verdiği ilk ifadede Haziran'ın ilk haftası ailesiyle birlikte bir tura katılarak Türkiye'ye geldiklerini ve başlangıçta kesinlikle dolandırıcılık gibi bir niyetlerinin olmadığını ifade etti. Sultanahmet civarında bir otele yerleştikten kısa bir süre sonra aynı otelde kalan başka bir kafilenin resepsiyonla diyaloğuna tanık olduğunu belirten Muhtaza, şöyle devam etti: "Adamlar resepsiyondaki görevliye 'faturayı emniyetten arkadaşlar ödeyecek' dedikten sonra öyle ellerini kollarını sallayarak gittiler. Kimse de bir şey sormadı. Akşam durumu bizim kafiledeki arkadaşlara anlattım. Bi deneyelim ne kaybederiz diye düşündük. 3 gün sonra biz de aynı şekilde 5 kuruş ödemeden otelden çıktık. Bu İtalyan ve İspanyol arkadaşlar da o sırada bizden görüp peşimize takıldılar. Böyle böyle İstanbul'da 4 otel daha gezdikten sonra biraz da Antalya'da, İzmir'de falan takıldık. Yakalanmasaydık bayram tatilini de burada geçirip ülkemize dönecektik zaten. Kötü bir niyetimiz yoktu. Pişmanım..." Olayın ortaya çıkmasının ardından şebeke tarafından dolandırılan diğer işletmeler de savcılığa suç duyurusunda bulunurlarken, İzmir Çeşme'deki PrixSun Resort Hotel'in işletmecisi Fuat Gürüm, basına yaptığı açıklamada yakalanan şahısları geçtiğimiz hafta otellerinde konuk ettiklerini belirtti. "5 gün kaldıktan sonra faturayı emniyete yollamamızı söyleyerek çekip gittiler. Biz tabii 'ulan bunlar nasıl el kaideci? Çoluğuyla çocuğuyla gezen militan mı olur? İspanyol elemanın ne işi var?' diye kıllanmadık değil ama neticede insan çekiniyor. Başımıza iş almamak için bi şey de soramadık açıkcası. Buyrun, yedikleri içtikleriyle 25000 Euro'luk fatura var elimizde, muhattap bulamıyoruz..." diyen Gürüm, mağduriyetlerinin giderilmesi için devletten yardım beklediklerini ifade etti. Konuyla ilgili olarak İçişleri Bakanlığı'ndan yapılan açıklamada ise özellikle son 6 aydır buna benzer çok fazla ihbar alındığı belirtilerek turizm ve seyahat işletmelerinin kendilerini El-Kaide görevlisi olarak tanıtan dolandırıcılara itibar etmemeleri gerektiği vurgulandı. Bakanlığın internet sitesinden yapılan açıklamada şüpheli bir durum olduğunda derhal polise haber verilmesi istenirken, gerçek bir El-Kaideci'yle sahtesini ayırt etmeye yarayan bazı önemli bilgiler de paylaşıldı. Buna göre: