Yeni Türkiye'nin Önünü Kesmek İsteyen Karanlık Odaklar, Bu Sefer de Başbakan'ın Eline Suratını Vurdu ABD, İsrail, CIA, Mossad, KGB, Mason Locaları, Faiz Lobisi, Gülen Cemaati ve iç mihrakların oluşturduğu geniş katılımlı bir cephe tarafından karanlığa çekilmeye çalışılan AK Parti hükümeti, bu sefer de Başbakan'ın eline suratını uzatan vatandaş tehlikesini atlattı. Tayyip Erdoğan'ın Soma'daki felaketi yerinde görmek için bölgede bulunduğu sırada elini kaldırmasını fırsat bilen bir provokatör, kafasını AK Parti liderinin eline doğru hızlı bir şekilde vururken, olayda Başbakan'ın elinin yara almaması ise büyük bir şans olarak değerlendirildi. Her şeye rağmen tüm Türkiye'yi itidale davet eden Başbakan Erdoğan ise, “İsterlerse hepsi kafasını gözünü elime doğru hızlıca vursun, biz bunlara hazırlıklıyız alimallah” şeklindeki sözleriyle, güven tazeledi. Soma’da yaşanan elim felaketin ardından incelemelerini sürdürdüğü sırada eline surat vurulması suretiyle saldırıya uğrayan Tayyip Erdoğan, AK Parti Hükümeti'nin atlattığı 22.darbe girişiminin baş aktörü oldu. İlçede bulunan bir marketin önünde vatandaşlarıyla kucaklaşarak adeta bir sevgi yumağı oluşturmak üzereyken hain bir provokatörün suratını bir anda elinde hisseden Başbakan Erdoğan’ın sağlık durumu iyi. Derhal gözaltına alınan saldırganın sorgusu sürerken, görgü tanıklarının ifadesine göre yaşananlarsa şöyle oldu;  “Olay tam olarak benim gözümün önünde oldu. İnsanlar üzüntülerinden ağlarken, rüzgarın da etkisiyle 'yuh' sesine benzer bir ses çıktı. Bunu fırsat bilen bir provokatör en son sayın Başbakan'ımızın eline doğru kendini attı ancak neyse ki Sayın Erdoğan erken davrandı. Elini tam yumruk yapmadı. Yapsaydı zaten, o zat orada yere yığılırdı...”  “Aynı şahıs daha önce de Başbakan'ın müşavirinin tam ayağının önüne atmıştı kendini ancak başarılı olamamıştı. Gezi Parkı'nda olayları başlatmak için kafasını biber gazının içine sokan kırmızılı kadın neyse, bu şahıs da O'dur işte...”'  “Yani resmen manav reyonunun orada Başbakanımıza karşı bir darbe girişimi yapıldı. Ardından içeride kasap reyonunun orda bi daha yapılmış. Ben görmedim ama öyle söylüyorlar. En son sucuk tanıtım standında duran kız da darbeye yeltenmiş, yanından geçerken zorla sucuk tattırarak ağzını kokutmaya çalışmış... Günahı boynuna”  “Valla her şey çok hızlı gelişti. Benim gördüğüm kadarıyla ufak tefekliğini kullanarak hızla Başbakanımızın üzerine yürüyen bir kız çocuğu, korumaları, askeri ve polisi aşarak dibine kadar girdi. Önce eline kafa attı, ardından da kafasını Büyük Usta’nın gövdesi ve kolu arasına sıkıştırdı. O sıkıştırma esnasında gerçekten Sayın Başbakanımıza bir şey olabilirdi. Verilmiş sadakası varmış”  “Ben ilk gördüğümde, yüzünü Başbakan'ın o güzel ellerine sürmeye çalışan bir arkadaşımız sanmıştım. Fakat ne yazık ki sonra işin gerçek yüzü ortaya çıktı. Halkın tokadı bir gün gerçekten o suratlara iner umarım...” Konuya ilişkin olarak kısa bir değerlendirme yapan Başbakan Erdoğan ise, itidal çağrısında bulundu. Dünyanın her yerinde bu tip olaylar yaşanabildiğine dikkat çeken Erdoğan, 1507 yılında İngiltere Kralı VIII. Henry'nin kılıcını zorla gövdesine saplayan isyancıları hatırlatırken, ülke yöneticiliğinin fıtratında bu saldırıların maalesef varolduğu belirtti. Konuya ilişkin daha geniş kapsamlı bir basın toplantısı düzenlenmesi amacıyla başbakanlık ekiplerinin Amerikan İç Savaşı’ndan Babil Kralı Hammurabi dönemine dek “yönetici-vatandaş kavgaları” içerikli geniş kapsamlı araştırması sürüyor...