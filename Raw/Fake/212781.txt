Başbakan'ın Gidişiyle Gezi Parkı Olaylarını Yansıtmaya Başlayan Medya Kuruluşlarından Halka Çağrı: ''Nolur aramızda kalsın, söz mü?'' Bir haftayı aşkın süredir yaşanan Gezi Parkı olaylarını ancak Tayyip Erdoğan'ın yurtdışı ziyaretine gitmesinin ardından kamuoyuna aktarabilen medya kuruluşları, Başbakan'ın dönüş tarihinin yaklaşmasıyla birlikte endişelerini dile getirdi. CNN Türk, NTV, HaberTürk gibi kanalların ve çok sayıda basın kuruluşunun üst düzey yöneticilerini bir araya getiren basın toplantısında halka seslenen yetkililer, "Bakın Sayın Başbakan yokken gaza gelip tüm görüntüleri, haberleri sizlere servis ettik ancak lütfen bu aramızda kalsın. Kulağına giderse hepimize yazık olur..." diyerek, tüm Türkiye'den anlayış beklediklerini dile getirdiler. Medya kuruluşlarını bir araya getiren toplantıda açılış konuşmasını yapan CNN Türk Halkla İlişkiler Sorumlusu Neriman Uysaldı, Başbakan'ın yurda dönmesine çok az kaldığını hatırlatarak öncelikle herkesi daha dikkatli olmaya davet etti. "Sevgili yurttaşlarım, değerli basın mensupları. Tamam, 1-2 gündür nerdeyse her olayı haber yapmak gibi bir lüksümüz oldu ancak bunun sadece kendi aramızda kalması konusunda sizlerden ricada bulunuyorum. Söz mü?" şeklinde kamuoyuna seslenen Uysaldı'dan sonra mikrofonları alan Doğuş Yayın Grubu Basın Sözcüsü Ümit Ayverdi ise şu sözleri kaydetti: "Valla iki gündür artık nasıl koyverdiysek, ülkenin her yerinden haberlere, her kesiminden görüşlere yer veriyoruz. Sayın Başbakan birden gidince öyle bir rehavet oldu ki değil Gezi Parkı son 10 yıldır ne olmuş, ne bitmiş hepsini gösterecek raddeye geldi çocuklar. Fakat tabii o kadar uzun boylu değil. Altı üstü 3 günlük bir gezi bu. Tayyip Bey'in dönüş uçağına kadar bizler basın kuruluşları olarak elimizden geleni yapıcaz ancak ondan sonra iş biraz da size düşüyor. Gözünüzü seveyim dilinize sahip olun. Bildiğiniz gibi kendisinin kafa biraz gitm... neyse işte eskaza tüm bunlar Başbakan'ın kulağına giderse ayvayı yediğimizin resmidir..." Toplantı esnasında her söylenene anlamsızca gülmesi ile dikkatleri çeken HaberTürk Genel Yayın Müdürü Seçkin Mengel ise, konuşma sırası kendisine geldiğinde biraz sinirlerinin bozulmuş olabileceğini itiraf etti. "Arkadaşlar iki gündür rahatça atıp tutuyoruz ama resmen adam yarın geliyor. Bir an önce bir şey yapmalıyız... Bir şeyler yapmalıyız" diyen Mengel, daha sonra katılımcıların şaşkın bakışları arasında koşarak toplantı salonunu terk etti. Bu beklenmedik gelişme karşısında yaşanan sessizliği bozan ilk isim olan CNN Türk Halkla İlişkiler Sorumlusu Neriman Uysaldı ise "Valla Beyler, adam haklı. Hele ki Sayın Başbakan'ı Fas'ta Tunus'ta falan pek kimse sallamamış ki kesin iyice sinirlenip gelecek" derken, bütün basın mensuplarının bu süreçte elini taşın altına koyması gerektiğini belirtti. CNN olarak Başbakan'ın yurda dönmesiyle bir süre akvaryum görüntüsü yayınlamayı planladıklarını kaydeden Uysaldı, "Umarım balıklara bakar da biraz yumuşar. Sizlerden de ricam, dönüşte en sevdiği filmleri, programları koyun. Bir grup arkadaşımız da en sevdiği yemek olan biber dolmasını yapıp havaalnına karşılamaya gidecek." diyerek, bu süreci sağ salim atlatmak için herkese büyük görevler düştüğünü ifade etti. Bu sözlerin ardından apar topar toplantıya son verilirken, medya kuruluşlarına bir destek de akşam saatlerinde AK Parti cephesinden geldi. Başbakan'ın yokluğunda medyada olduğu gibi kendilerinde de bir gevşeme olduğunu itiraf eden Bülen Arınç, "Hadi medya sadece haber verdi de, biz bildiğiniz özür falan diledik. Bunu bi duysa, nasıl izah ederim inanın fikrim yok" derken, "Lütfen herkesten rica ediyorum, sorarsa 'Bize çok kızdılar, hepimizi falakaya yatırdılar' falan deyin e mi? Gözünüzü seveyim. Hem ne derler bilirsiniz, 'What happens in Türkey, stays in Turkey'..." diyerek tüm kamuoyuna seslendi.