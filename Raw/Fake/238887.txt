İnternet Kullanıcılarını Bire Bir Markaja Almayı Hedefleyen Hükümet, Çin'den 30 Milyon İşçi Transfer Edecek... Meclis gündemindeki yeni yasa tasarısı ile tüm internet kullanıcılarının hareketlerini kayıt altına alarak MİT'in denetimine açmayı planlayan Ulaştırma Bakanlığı, hedef büyüttü. Tasarının yasalaşmasıyla birlikte kullanıcıların denetim altına alınması için adam adama markaj uygulamasına geçmeyi planlayan Bakanlık, bu doğrultuda Çin'den 30 milyon ucuz iş gücü ithal edilmesi için de kolları şimdiden sıvadı. "Adam adama, güvenli yarınlara" adı verilen proje kapsamında ithal edilen 300 kişilik ilk Çinli işçi kafilesi ise akşam saatlerinde yurda giriş yaptı.  Konu hakkında kamuoyunu aydınlatmak adına bu sabah bir basın toplantısı düzenleyen Bakanlık Müsteşarı Ali Nafiz Pardemli, güvenli internet hizmeti sağlamanın teknolojik altyapı yanında ciddi bir insan kaynağı da gerektirdiğine dikkat çekti. "Gerekli fizibilite çalışmalarını yaptık, yaklaşık 30 milyon işçi şu an için internette sağlam bir güvenlik duvarı örmemizi sağlıyor" ifadeleri kullanan Müsteşar Pardemli, şöyle devam etti: "Şimdi yeni yasayla kim hangi siteye girdiyse, ne yaptıysa kayıt altına alınacak ama bunun da caydırıcılığı bir yere kadar. Kullanıcıların olmadık sitelere girip, sakıncalı içerikler paylaşmalarının önüne geçmek istiyorsak bizim daha proaktif olmamız lazım. Bu da takdir edersiniz ki ancak her bilgisayarın başına birini koyarsak mümkün olur. İşte Çinli dostlarımız tam da bu noktada devreye giriyor. Sorumlu oldukları şahısların yasaklı içeriklere erişimini anında müdahale ile engelleyip bu tarz davranışları rapor olarak da bakanlığımıza suncaklar. Sadece bu da değil, ayrıca boş durdukları vakitlerde de modemdir, bilgisayardır, akıllı telefondur neye yatkınlarsa o işlere de bakacaklar. Aslına bakarsanız bu sadece bi güvenlik harekatı değil, aynı zamanda başlı başına bir teknoloji hamlesi. Ülkemize hayırlı uğurlu olmasını temenni ediyorum...'' Türkiye ve Çin Halk Cumhuriyeti arasında imzalanacak ikili anlaşmaya, ülkeden bir anda 30 milyon vatandaş çıkacağı için Çin Hükümeti'nin de sıcak baktığı öğrenilirken, numune olarak getirtilen ilk işçi kafilesi ise bu akşam saatlerinde Yeşilköy Havalimanı'na vardı. Bakanlık yetkilileri, MİT görevlileri ve zimmetlenecekleri vatandaşlar tarafından coşkuyla karşılanan yaklaşık 300 kişilik kafile, pasaport ve gümrük işlemlerinin ardından eşleştirme işlemi için Havaalanın açık otopark kısmına götürüldü.  Buradan kafileyi karşılayan MİT görevlisi Selahattin Demirpınar, yeni yasa sayesinde teşkilat olarak çok rahatlayacaklarını kaydederken, Çinli işçilerle yapacakları uyumlu çalışmayla artık internette kendilerinden habersiz kedi videosu bile paylaşılamayacağını dile getirdi. Elindeki listede hangi Çinli görevlinin hangi vatandaşla çalışacağının yazılı olduğunu belirten Demirpınar, "Bakın mesela Sedat Aydemir kardeşimiz, Jung Wu kardeşimizle eşleşmiş. Nerde bu arkadaşlar, bi çıksınlar ön tarafa" diyerek, basın mensuplarının önünde ilk eşleşmeyi de açıklamış oldu. Demirpınar, bundan böyle internete beraber girecek olan ikiliye dönerek, "Wu kardeşim, artık bu çocuk sana emanet. Yanlış bir video izler, olmadık sitelere girerse hesabını önce senden sonra ondan sorarız. Sedat'cım, sen de öyle yabancı gibi durma.. Hadi sarılın birbirinize, utandınız mı keratalar? Ehehe" sözleriyle havaalanında sıcak bir hava estirdi. Haber yayına hazırlandığı sırada törene diğer eşleştirmelerin açıklanmasıyla devam ediliyordu.