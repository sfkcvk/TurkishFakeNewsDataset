8.3'lük Deprem Sonrası Kıyı Bölgeleri İçin Tsunami Uyarısı Verilen Şili Halkı Kaçacak Delik Arıyor Şili’de gerçekleşen 8.3 büyüklüğündeki deprem, çok fazla can ve mal kaybına yol açmasa da halk uzmanların kıyı bölgeleri için yaptığı tsunami uyarısı ile sarsıldı. Vatandaşlar, “Ülkenin şekli belli, şemali belli. O uzmanlar söylesin hele nereye kaçalım?” şeklinde isyan etti. Latin Amerika'nın sevimli ülkesi Şili, tarihinin en zor günlerini yaşıyor. 8,3'lük depremin hemen ardından fazla kayıp olmaması ile rahatlayan ülkeyi, deprem uzmanlarının yaptığı tsunami uyarısı ile yeniden büyük bir panik havası kapladı. “Komple Şili desek bir anda panik olacak, ülkenin kıyı şeridi tsunami tehdidinde desek o zaman da çok afedersiniz sizle alay ediyormuşuz gibi duracak… Ama durum budur arkadaşlar, kıyıdan kaçın. Yani bütün Şili’den” açıklamasının ardından sırra kadem basan uzmanlar, devlet görevlileri tarafından halkı paniğe sevk etmekle suçlanıyor. Ülkenin İçişleri Bakanı Santiago Solar ise, tablonun uzmanların öngördüğü kadar kötü olmadığında ısrarcı. Elinde Şili fiziki haritası ile bugün basının karşısına çıkan Solar, “Buyrun bakın durum o kadar da iç karartıcı değil. Şuralara falan gidilse yine kurtarır yani kurtaran… Herhalde” sözleriyle ülkenin yine nispeten içeride kalan bölgeleri olduğunda ısrar etti. “Yani tabi şans da yanında olacak insanın. İyice böyle Arjantin’e sırtını verip, bi de böyle 7. 8. Katta falan güzel bi yer bulunabilirse neden olmasın?” sözlerinin ardından gözleri dolan Solar, Şili vatandaşlarını en azından çatılara çıkmaya davet etti. Ülkenin en batısında ve en yüksekte kalan binalara devlet tarafından her hayvandan birer çift yerleştirildiği iddiaları ise halkı galeyana getirdi. “Yani buyrun, zamanında yapılan hataların ceremesini çekiyoruz. Dönemin komutanları uyumuş mu? Neden yanlara doğru hiç savaşılmamış? Böyle biçimsiz ülke mi olur?” sözleriyle ellerinde harita ile isyan eden vatandaşlar, afetin sorumlusu olarak Şili ordusunu işaret etti. Halkın yükselen öfkesinden komşu Arjantin de nasibini aldı. “Arjantin’in de alacağı olsun, vallahi alacağı olsun. Şuna bak, Ağaoğlu gibi mübarek gördüğü yere çökmüş... Ayıptır ya, hepimiz Latin çocuğu değil miyiz yakışıyor mu?” diyen vatandaşlar, son çare olarak ağaç tepelerine çıkarken görüntülendi.