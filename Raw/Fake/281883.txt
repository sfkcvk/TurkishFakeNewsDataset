Türkiye Çapında 9 Aylık Hamile 34.980 Kadın, İkizler Burcunun Son 4 Gününü Atlatmak İçin Ter Dökmeye Devam Ediyor Türkiye, cinsel eğitim eksikliği ve yanlış dönemde çiftleşmenin acı sonuçlarıyla bir kez daha yüz yüze… Aile ve Sosyal Politikalar Bakanlığı’nın tespitine göre 34.980 anne adayı halihazırda çocuklarının ikizler burcu olmaması için adeta yaşam savaşı veriyor. Burcun son günü olan 21 Haziran yaklaştı, anneler rahim hareketlerini tetiklememek için ıkınmamakta kararlı. Her yıl 22 Mayıs – 21 Haziran tarihleri arasında yaşanan 'ne lüzumu varsa dünyaya bir yığın daha ikizler insanı getirme' dramının bu seneki ayağında son düzlüğe girildi. Aile ve Sosyal Politikalar Bakanlığı Müsteşarı Yeşim Kardelen de bugün düzenlediği basın toplantısında asırlardır süregelen zulme dikkat çekti. “Arkadaşlar maalesef bu ağzı çok iyi laf yapan Allah’ın belası burç bitmek bilmiyor. Her yıl, ileride büyüsün de sevgilisinin duygularıyla oynasın diye öbek öbek ikizler doğuyor. Bu sene de burcun şu ana kadarki kısmında maalesef 80 bine yakın yeni Mert doğdu. Aman. Bebek doğdu. Engel olamadık” diyen Kardelen, elde kalan 34.980 hamile için tedbirlerin arttırıldığını vurguladı. Aile ve Sosyal Politikalar Bakanlığı'nın başlattığı 'İkizler Doğuracağına Taş Doğur" adlı bilinçlendirme kampanyasının fikir annesi, aynı zamanda bakanlık müsteşarı Yeşim Kardelen artık tek varlık amacının da bu kampanya olduğunu aktardı. Doğacak çocukları sırf ikizler olmasın diye insanüstü bir mücadele veren anne adaylarına teşekkür eden Bakanlık Müsteşarı “Ülkesine faydalı, başarılı, her şeyden önemli sevince adam gibi sevecek, istediğini alınca öyle terk etmeyecek... Delikanlı... Eski nişanlım Mert Günobalı gibi Facebook’ta şırfıntılarla fingirdeşip fingirdeşip… Neyse, evet… Şu 4 gün atlatılabilirse eğer çok güzel insanlar olacak o bebişler, onu demeye çalışıyorum” diyerek gözyaşlarına boğuldu. Acılı Müsteşar, sakinleşmesinin ardındansa ikizleri atlatıp yengeç burcunda doğuracak tüm annelere 300 liralık doğum yardımının yanında 100 lira da bizzat kendi cebinden yardım yapacağını müjdeledi. Konuşmasının sonunda bakanlık olarak aile planlaması konusundaki çalışmalarını mutlaka arttırmaları gerektiğine ilişkin özeleştiride de bulunan Yeşim Kardelen, “Bu ikizlerden geriye 9 ay sayıp o dönemde gerekirse kapı kapı dolaşıcaz arkadaşlar. Bu da size müsteşar olarak sözüm olsun. Seneye yarı yarıya indirmezsem ikizler burcu sayısını adam değilim” demesinin ardından Türkiye’de yaşanmakta olan gelişmeleri de kamuoyuyla paylaştı. İşte bakanlık verilerine göre il bazındaki son gelişmeler; Kendilerine "Amuda Yolculuk..." ismi veren bir grup kadın sığındıkları yoga stüdyosunda amuda kalkmış duruşlarıyla 22 Haziran'ı beklemeye devam ediyor. Bu pozisyonda doğurmalarına neredeyse imkansız gözüyle bakılan anneler artık son dönemeçte... Son olarak dün yürüyüş yaptığı esnada belediye aracıyla taşınan dinozoru görmesi üzerine korkudan erken doğum yapan bir anne kenti ayağa kaldırdı. Onbinlerce kişi, büyükşehir belediyesi önündeki protestolarını sürdürüyor.  Şehrin tek gebesinin karnı önünde halkın nöbetleşe bekleyişi sürüyor. Israrla dünyaya gelmeye çalışan ikizler adayı bebek, 3 kez başarılı bir biçimde geri ittirildi.  Erzurum'da hevesle yengeç burcunu bekleyen 470 anne adayı için belediye devreye girdi. Kent meydanında kurulan dev kuluçkalık'a yatırılan kadınlar, 4 gün daha doğurmamak için pozisyonlarını hiç bozmayacak.  Isparta'da dayanamayıp artık doğurmak zorunda kalan bir anne, tüm Türkiye'den özür diledi. "Yani böyle bir ikizler burcunu doğuracağıma taş doğursaydım, çok ama çok üzgünüm" diyen anne, akşam saatlerinde tutulduğu yoğun bakımda kendi serumunu çekip intihar etmeye çalışırken son anda engellendi...  Mardin'de ikiz doğuran Fatıma Gürcen, ikizler burcu iki çocuğunu, balık burcu tek kız ile takas edebileceğini açıkladı... Anne, apar topar Bakırköy Ruh ve Sinir Hastalıkları Hastanesi’ne sevk edildi. Ebay’e konulan ikizlere ise hiçbir talip yok…