Başbakan'ın "İşsizlik yok, iş beğenmiyorlar" Açıklamasından Etkilenen ODTÜ'lü Genç, Mahalle Berberine Kalfa Oldu Başbakan Recep Tayyip Erdoğan'ın “Uzmanlaşmış Meslek Edindirme Merkezleri Projesi"'nin tanıtım gecesinde yaptığı "İşsizlik yok, iş beğenmiyorlar." şeklindeki açıklaması, işsiz gençler üzerindeki etkisini kısa sürede göstermeye başladı. İşsizlik ile mücadelede girilen bu yeni dönemin ilk müjdesi ise, 2.5 yıldır işsiz olan ODTÜ Makine Mühendisliği mezunu Kerim Aras'tan geldi. Geçtiğimiz hafta mahallesindeki berberde kalfa olarak çalışmaya başlayan Aras'la, ailesi de gurur duyuyor.  
 
 
 Tüm dünyayı etkisi altına alan ekonomik krizin ardından katlanarak artan işsizlik sorunu ile zor günler geçiren Türkiye, Başbakan'ın son beyanı ile birlikte bir aydınlanma sürecine girmenin sevincini yaşıyor. Başbakan'ın "İşsizlik yok, iş beğenmiyorlar." şeklindeki sözleri üzerine yaptıkları hatanın farkına varan birçok işsizden biri olan ODTÜ Makine Mühendisliği mezunu Kerim Aras, mahallesindeki berbere kalfa olarak, sonunda eline ekmeğini alabilmenin haklı gururunu yaşıyor. 
 
İşsizlikle mücadelede yaşanan aydınlanma sürecinin simgesi olarak görülen genç mühendis, çalıştığı berber dükkanında merak edilen soruları yanıtladı. 2007 yılında okulunu bitirmesinin ardından önce askerliği aradan çıkardığını belirten Aras, 2.5 yıl süren iş arayışlarını ve sonunda başladığı kalfalık kariyerini şu sözlerle özetledi:
 
 
 "Hocam, itiraf etmem gerekirse, okul bittiğinde kafamdaki tek düşünce kurumsal bir şirkette işe başlamaktı. Toyluk işte biraz da. O zamanlar 'önce bir karnım doysun da...' şeklinde düşünecek kadar olgun bir insan değilmişim demek ki. Düşünün artık, iş görüşmelerine giriyorum, sigortamı gerçek maaş üzerinden istiyorum. Yani şimdi bunu söylemeye utanıyorum ama 'Esnek çalışma saatlerine uyum sağlayabilir misin?' benzeri sorulara karşılık, fazla mesai ücreti istediğimi dahi bilirim ahahah gençlik işte...Neyse anlayacağınız, bunca zaman yok açlık sınırının az üstündeki bir maaş, yok illa bitirdiğim bölüm ile alakalı bir iş yapayım derken koca 2.5 yılı yemişim resmen..."
 
 
 Başbakan'ın camlara asılmış ilanlara dikkat çekmesi üzerine etrafındaki iş fırsatlarını takip etmeye başladığını söyleyerek konuşmasına devam eden Aras, "Tabii asıl nokta iş fırsatı olması da değil. Çalışmak biraz da insanın içinde olacak, insan kendi fırsatını yaratacak. Çalışmakta gözü olan hiç olmadı, eşten dosttan borç alır, kuruyemişçi açar yine çalışır." dedi ve ekledi "Hadi onu da yapamadı diyelim, gider kağıt falan toplar, ne bileyim. Bir şekilde ar eder didinir, değil mi hocam ama?"
 
Dükkanda müşterilerin yoğunluğu ve özellikle ustasının biraz asabi olması nedeniyle şimdilik bu kadar açıklama yapabileceğini ifade eden Aras, son olarak yeni işi hakkında "Her mesleğin kendisine göre zorlukları var tabii. Mesela saç yıkarken suyun sıcaklık ayarını yapmak. Şimdilik en büyük sorunum bu olsa da, aldığım mühendislik eğitimi ile bunların üstesinden geleceğime inanıyorum." diyerek, işinin başına döndü.