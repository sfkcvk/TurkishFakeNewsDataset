Gece 00.30 İtibariyle Ortamdan Umudunu Kesen Onur Bilgin (28)'in Telefon Defterindeki Gezintisi Yürek Burkuyor Bütün bir hafta boyunca heyecanla Cuma gününü bekleyen ve tüm ümidini haftasonuna bağlayan Onur Bilgin (28), gecenin ilerleyen saatleriyle birlikte cep telefonunun rehberine gömülmüş durumda. Tüm yakın çevresine haber vermesine rağmen akşam sularında gittiği Nişantaşı Goldies Club'da çocukluk arkadaşıyla başbaşa kalan Bilgin, bir yandan birileri görür de gelir umuduyla check-in yaparken, bir yandan da rehberindeki kız isimlerinin analizini detaylı şekilde sürdürüyor. Aktiment Medikal'in çiçeği burnunda satınalma uzmanı Onur Bilgin, büyük beklentilerle girdiği bir Cuma gecesinden daha boynu bükük ayrılmak üzere.... 'Allah belasını versin Pazartesi'nin' diyerek başladığı yeni haftada yakın çevresine Cuma günü çok fazla eğleneceğinin mesajlarını veren Bilgin, içinde bulunduğumuz saat itibariyle çok sayıda bira içmekten öteye gidemedi. Mesai sonrası dışarı çıkmak için ancak çocukluk arkadaşını ikna edebilen Bilgin, şu saate kadar dünyaya Facebook, Twitter ve İnstagram üzerinden 'çok içiyoruz ve çok eğleniyoruz' mesajını vermesine rağmen henüz müspet bir sonuç elde edemeyerek, büyük bir hayalkırıklığı yaşıyor. Bilgin, mesaiden yarım saat erken çıkarak moralli başladığı Cuma gününde tanıdığı çoğu kız hakkında 'Ya aslında hoş kız' diyecek seviyeye gelirken, gece 00.30 sularına dek gelişen olaylar ise şu şekilde oldu:  Hasta olduğu bahanesiyle işten erken çıkmayı başaran Onur Bilgin, yoğun trafik nedeniyle Nişantaşı'na ancak 9 civarı vardı. İş hayatına atıldığından beri dışarı çıkmak için en iyi derecesini gerçekleştiren Bilgin, 'Allah'ım, bugün o gün mü?' diyerek kendisini motive etti. Sosyal medyadan gerçek yaşama, bulunduğu her platformda Cuma gecesi Goldies Club'ta olacağını beyan eden talihsiz gence eşlik eden yegane isim olan çocukluk arkadaşı, biraz geç kalsa da mekana ulaştı. İkili kısa bir hoş beşten sonra ilgilerini etrafa ve telefonlarına yöneltti.  İkili arasında uzun süren sessizliği bozan taraf yine Onur Bilgin olurken, 'Olm şu kız sabahtan beri çok pis kesiyor beni, gidip konuşiyim mi?' şeklindeki sözleri arkadaşı tarafından çok fazla ciddiye alınmadı. Bilgin'in gözü ilk kez rehbere kayar gibi oldu.  Çekilen şarap bardağı fotoğrafı "Belki buralarda olduğumu gören olur da bir mesaj falan atar" umuduyla check-in yapılarak paylaşıldı. Aradan geçen 20 dakikada 2 like ve "Halaoğlu ay sonu İstanbul'dayım, bizi de götür şu ortamlara :)" şeklinde bir yorum alan fotoğraf da bekleneni veremedi...  Gittikçe kalabalıklaşan mekanda yalnız olduğu iyice belli olan Onur Bilgin ve arkadaşı, sürekli saatlerine bakarak sanki birini bekliyormuş gibi görünmeye çalıştılar.  Umutsuzluğun arttığı sırada ansızın gelen bir SMS, Bilgin ve çocukluk arkadaşında heyecan uyandırsa da, ikili daha sonra gecenin bir saatinde gelen banka mesajına küfür etmekle yetindi.  Telefonda dönüşümlü olarak Facebook'a, Twitter'a, Instagram'a bakarak 40 dakika kadar meşgul gibi görünmeyi başaran genç, rehberindeki kızlardan hangisine mesaj atabileceğini tartmaya başladı.  E harfinde panik... "Ebru Yüce"nin kim olduğunu tam olarak çıkaramayan Onur, S harfine geldiğinde ise eski kız arkadaşının numarasını sildiği için pişmanlık duydu... Teknolojiyle birlikte insan hafızasının ne kadar gerilediğini masaya yatırılarak yeni biralar söylendi.  Rehberin sonlarında rastladığı "Zeynep" ismiyle bir anda umutları adeta çiçek açan Onur Bilgin, yaptığı konuşmayı yaklaşık 30 saniye içerisinde "Haaaa Zeynep Abla, ya bu Salı değil de haftaya Salı gel sen. Ev temiz daha... Rahatsız ettim abla... Tamam... Enişteye selamlar" sözleriyle noktaladı.  Toplam 512 telefon numarasından oluşan rehberini başparmağıyla 2.24 saniyede sürmeyi başardığını farkeden yetenekli genç, bir süre "Hangi harfte durdurursam o beni düşünüyo demektir" oyununu oynamasının ardından yeni birasını almak üzere bara doğru hareketlendi.  Rehberde attığı 2.turda "K" harfine dek varan Onur Bilgin, burada bir müddet soluklanarak Kerim Dayısı'nı arayıp güç aldı: "Yeğenim yaa kızlar mızlar ne alemde" içeriğinde geçen konuşmanın yarattığı özgüven takriben 4 dakika kadar sürebildi.  Üniversite zamanında sevgilisi olan Tuğçe'nin aslında ne kadar süper bir kız olduğunu çocukluk arkadaşına anlatarak, sarhoş olduğunun sinyallerini veren Bilgin, eski kız arkadaşını aramaya yeltendi. Uzun uğraşlar sonucu Tuğçe'nin evli olmasının problem yaratabileceğine ikna olan alkollü genç, DJ'den 'Dertler benim olsun' şarkısını istese de olumlu yanıt almadı.  Barın gürültüsünden uzaklaşarak gecenin en kritik konuşmasını yapmaya hazırlanan Bilgin, mekandan ayrıldı. Yolda büyük bir mutlulukla çevirdiği numaraların ardından 14 dakikalık bir çabayla müşteri temsilcisine ulaşan genç, kah call center çalışanı olmanın zorluklarından, kah "Kaça kadardı sizin mesai" sorularına dek geniş bir yelpazede sohbet etme imkanı buldu. Onur Bilgin, kendisini "Özlem" olarak tanıtan call center çalışanı tarafından telefonunun suratına kapatılmasından önce yeni bir kredi kartı ve bireysel emeklilik satın alarak çorbacıya doğru yola koyuldu.