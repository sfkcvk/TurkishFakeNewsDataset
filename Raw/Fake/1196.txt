2010 Avrupa Kültür Başkenti Coşkusu Yerini Soru İşaretlerine Bıraktı: "Şimdi Ne Olacak?" İstanbul'un yedi tepesinde gerçekleştirilen yedi konser ve göz kamaştıran gösterilerle start alan "İstanbul 2010 - Avrupa Kültür Başkenti" kutlamaları yoğun geçen bir haftanın ardından yerini anlamsız bir boşluğa bıraktı. Kültür Başkenti olmanın ne işe yaradığı hakkındaki sorular kafaları kurcalamaya devam ediyor. 
 
Kültür Bakanlığı haftalık olağan basın toplantısında, İstanbul'un 2010 Avrupa Kültür Başkenti olmasıyla ilgili merak edilen bazı sorulara yanıt arandı.

 
 
Toplantının başlangıcında, "Avrupa Kültür Başkenti" unvanını İstanbul'a kazandırmak için son iki senedir bakanlık bünyesinde bakanından malzemecisine çok yoğun ve özverili bir çalışmanın gerçekleştirildiğinin altını çizen Kültür Bakanlığı Müsteşarı Ersin Özbükey, bu organizasyonun ülkemize kazandırılmasında emeği geçen herkese teşekkür etti.

 Oldukça samimi bir havada gerçekleşen toplantıda, Avrupa Kültür Başkenti ünvanıyla ilgili kendi kafalarında da hala bazı soru işaretleri olduğunu itiraf eden Müsteşar Özbükey'in konuşmasından bazı satır başlarını aktarıyoruz: 

 

"Bakanlıktan bir arkadaşımız böyle böyle Kültür Başkenti diye bir şey var diye anlatınca hepimiz bir heves işe giriştik. Neticesinde de bu önemli faaliyeti İstanbul'umuza kazandırmış olmaktan mutlu ve gururluyuz, yalnız hala olayın tam olarak ne olduğunu anlamadık." 
 
"Ne oluyor yani? Ne olacak, hep konser mi? Kütüphane açmak filan gerekecek mi? Ne tür müzik çalınacak? Her yerde her gün bir şey mi düzenlenecek? Bir de yani 3-5 gün de değil bu iş, bütün sene sürüyor, nasıl olacak? Bunlar hep soru işareti bizim için." 
 
Belki bir fikir verirler diye, geçmiş senelerde kültür başkenti olmuş, Linz (Avusturya), Cork (İrlanda) gibi şehirlerin idari makamlarına da danışıldığını belirten Özbükey, "Malesef onlardan da net bir yanıt alamadık. Hepsi başta bi sevinmişler ama bir iki hafta konser, sergi falan yaptıktan sonra sıkılıp bırakmışlar işin ucunu" diyerek ekledi: "bakalım artık biz de gittiği yere kadar götürmeye çalışıcaz. Yapıcaz bi şeyler."

 

Ersin Özbükey, muhabirimizin şimdi ne olacağı sorusunu ise, "Ben de hemen internetten ona bakacağım; bugün ne yapılacağı, bundan sonraki günlerde neler olması gerektiği... Hep birlikte, birlik beraberlik içerisinde göreceğiz" şeklinde yanıtladı.