Kurumsal Şirket Çalışanı Olimpiyatları'na Türk Firmaları Damgasını Vurdu Artık geleneksel hale getirilen ve bu sene 8.si Almanya'nın başkenti Berlin'de gerçekleştirilen "Uluslararası Kurumsal Şirket Çalışanı Olimpiyatları" yine büyük çekişmeye sahne oldu. "Patron görünce Excel sayfası açma", "Geç kalma bahanesi yaratma" gibi çeşitli dallarda yarışmak üzere toplam 36 ülkeden 350 çalışanın yarışması beklenen olimpiyatlarda çeşitli sebeplerden dolayı katılım azdı. 118 çalışanın yıllık izine çıkması, 22 çalışanın sağlık raporu alması, 6 çalışanın sosyal izin alması ve 4 çalışanın istifa etmesi sonucu ancak 200 beyaz yakalı madalya mücadelesi verirken, yarışmacıların %20'sinin açılış törenlerine geç kalması ise dikkatlerden kaçmadı.   

 

İki senede bir düzenlenen olimpiyatlara bu yıl eklenen “200 metre engelli Tweet atma” ve “Zam isteme” dallarının izleyicilerden yoğun ilgi görmesinin yanısıra, “Patronu görünce excel sayfası açma”, “İşlerin yoğunluğundan şikayet etme”, “İş arkadaşları hakkında bilgi toplama”, “Patrona iltifat”, “Freecell”, “Geç kalma bahanesi yaratma”, “Paint ile resim çizme”, “Çöp kutusuna kağıt atma” gibi geleneksel branşlar da nefesleri kesti.

 

Berlin'e 12 kişilik bir kafile ile giden Türk kurumsal şirketleri ise her zaman olduğu gibi bu sene de olimpiyatlara damgasını vurdu. İlk gününde "Patronu görünce excel sayfası açma" yarışlarına istediği gibi başlayamayan ve dördüncülük ile yetinen ekiplerimiz, bilgisayarla 50 yaşından sonra tanışmaktan yakındılar. Günün en heyecanlı mücadelesinin yaşandığı "İşlerin yoğunluğundan şikayet etme" dalında gövde gösterisi yapan çalışanlarımız, Nasuh Holding Çaycısı Mehmet Boyacı'nın iş arkadaşlarına "Herkesin günde en fazla bir çay içmesi ve kendi bardaklarını yıkayıp kuruladıktan sonra dolaplara bırakmasını" kabul ettirmesiyle altın madalyaya uzandı. Aydem A.Ş.'nin Satın Alma Uzmanı Kemal Özgündü ise tüm bölümleri 3 ay boyunca hiçbir şey satın almamaya ikna etmesine rağmen ancak 3.lükle yetindi.

 

Aynı gün yapılan “İş arkadaşları hakkında bilgi toplama” dalında, 2 iş arkadaşının toplam 3 gayrı meşru çocuğunu ve bir arkadaşının da evlatlık olarak yetiştirildiğini öğrenen Gürkan Çimen, son anda Pazarlama Müdürü ile Genel Müdür Asistanı arasındaki ilişkiyi de farkedince 1.lik kürsüsüne çıktı.

 

"Patrona iltifat" oyunları ile açılışı yapılan ikinci günde de başarılı yarışlar çıkaran Türk firmaları, Freecell'i madalya almadan tamamlamaları üzerine uzun süre masa hakemleri ile tartıştı. Bilgisayarların Yunan takımına daha kolay kağıt açtığını iddia eden ekiplerimiz, yaşanan tartışmaların ardından tekrarlanan oyunlarda yine kürsüye çıkamazken, Yunanlıların altın madalyayı Azerbaycan'a kaptırması ise teselli oldu.

 

Freecell'de meydana gelen talihsizliklerle morali bozulan beyaz yakalılarımız, "Geç kalma bahanesi" dalında oldukça başarılı bir performans sergilemelerine karşın patronların tüm bahanelere karşı bağışıklık kazanmaları yüzünden bir hayli zorlandılar. Buna rağmen patronunu "Çalar saatini kurduğu telefonunun, akşam eve giren hırsız tarafından çalındığını" söyleyerek ikna eden Rukiye Övünç altın madalyaya ulaşmanın gururunu yaşadı.

 

Olimpiyatların üçüncü ve son gününde ise Türk firmalarından bir dünya rekoru geldi. "Paintle resim çizme" dalında Mona Lisa'yı yarısı şaşırmış, yarısı da heyecanlanmış olarak 42 dakikada çizmeyi başaran Onat Atın, Berlin'i kendisine hayran bıraktı. 

 

Son altın madalyaya “Çöp kutusuna kağıt atma” dalında çok yaklaşan Özçerke Firması Genel Müdürü Hakkı Özçerke ise, kağıtların içine silgi koyduğu anlaşılınca Olimpiyatlardan diskalifiye edildi.

 

Türk firmaları diğer iki dalda madalya alamamasına ve “Zam isteme” dalında yarışan tüm çalışanların işten çıkartılmasına rağmen Olimpiyatları 4 Altın, 1 Gümüş ve 3 Bronz madalya ile birinci olarak tamamladı. Yunanistan ikinci ve İspanya üçüncü sırada yer aldı.