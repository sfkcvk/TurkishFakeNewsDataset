Adrenalin Tutkunlarının Yeni Adresi Adana Adliyesi Gazetelerin üçüncü sayfalarına sık sık kavga haberleri ile giren Adana Adliyesi, bu özelliği sayesinde adrenalin tutkunlarının da yeni gözdesi oldu. Önceki gün Adana Adliye Sarayı önünde çıkan kavgada gözaltına alınanların davalı taraflarla alakalarının olmadığının saptanması üzerine yapılan soruşturmada, söz konusu şahısların Çukurova Üniversitesi Adrenalin Kulübü üyeleri oldukları ortaya çıktı.
 
Olayın ortaya çıkmasının ardından kulüp adına yapılan basın açıklamasında, üyelerin ilk olarak "Fight Club" adlı filmden aldıkları ilhamla kendi aralarında dövüşmeye çalıştıkları, fakat bu şekilde yapılan kavgaların hep büyümesi ve kulübü kapanma noktasına götürmesi üzerine böyle bir yönteme başvurdukları bildirildi. 
 
Son üç aydır adliye önündeki kavgalara katıldıklarını belirten kulüp üyeleri, sırf bu yüzden bütün davaları takip ettiklerini, özellikle de hısım akrabası az olan tarafa destek vermeye çalıştıklarını açıkladılar. Yaptıklarının kötü bir yanı olmadığını iddia eden kulüp üyeleri, gerçek adrenalin tutkunlarına Adana Adliyesi önünde kendilerine katılmaları için çağrıda bulunmayı ihmal etmediler.