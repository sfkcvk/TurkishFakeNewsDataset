Henüz Hiçbir Çalışanın Yurt Dışına Taşınmayı Başaramadığı Yazılım Firması, Piyasadaki En Boktan Personeli Bünyesinde Topladığından Şüphelenmeye Başlıyor... İstanbul Levent'te 7 yıldır faaliyet gösteren EsmailPro Web Çözümleri LTD'de personel krizi giderek büyüyor. Kurumsal müşteriler için web siteleri ve mobil uygulamalar geliştiren 17 kişilik firmada henüz hiçkimsenin işten istifa edip yurt dışına taşınmaması, insan kaynakları politikasının da sorgulanmasına yol açarken, CEO Ertan İsmailoğlu "Denemiyor olamazlar, muhakkak hepsi deniyor ama yurt dışından kimse iş vermiyor bunlara demek ki. Galiba piyasanın çerini çöpünü doldurmuşuz şirkete" sözleriyle acı gerçeği dile getirdi. Özellikle son 1 yıldır her sabah şirkete müjdeli bir haber duyma ümidiyle geldiğini belirten İsmailoğlu, yaşadığı hayal kırıklığını şu sözlerle dile getirdi: "Şirkette şu an 8 yazılımcı, 2 tasarımcı, 2 müşteri temsilcisi, 1 finansçı, 2 de satışçı var. Bekliyorum ki birinden biri odama gelip 'Ertan Bey bana musade, Berlin'de iş buldum gidiyorum ben' desin. Hadi Almanya olmasın da Polonya, Litvanya falan olsun, onlara bile razıyım ama maalesef bugüne kadar öyle bir şey olmadı. En Senior'undan yeni mezununa kadar hepsi sanki maşallah kazık çakmış gibi yerlerindeler. Her gün az 2 saatlerini linked'inde CV güncelleyip yurt dışında iş kovalamaya harcadıklarını bilmesem burada olmaktan çok mutlular diyeceğim. Öyle bir şey de yok. Piyasa şartları yüzünden 2 senedir zam bile yapmıyoruz, bana mısın demiyorlar. Resmen kimsenin istemediği ne kadar adam varsa bize kapağı atmış. Bu kadroyla şu ana kadar nasıl batmadık bilmiyorum..." Durumun, başka şirketlerin yöneticileriyle bir araya geldiği zamanlarda daha da can sıkıcı bir hale büründüğünü de sözlerine ekleyen talihsiz CEO, "Onlar yok bu hafta en iyi mühendisim gitti, yok şirkette adam gibi yazılımcımız kalmadı, vay 3 yıldır yetiştirdiğimiz adamı kaptırdık diye dert yandıkça ben eziliyorum. Sorduklarında 'Yaa hiç sormayın benim de canım çok sıkkın o konuda' falan diye geçiştiriyorum ama piyasa ufak. Nereye kadar saklayabilirim böyle?" derken, ortada işe alabileceği daha iyi birileri kalmış olsa bütün kadroyu gözünü kırpmadan postalayacağını da net bir şekilde ifade etti.