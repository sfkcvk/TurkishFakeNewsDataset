Meteoroloji'den Kritik Uyarı: İstifaya En Çok Yaklaştıracak Servis Bekleme Soğuğu Edirne'den Yurda Girdi... Meteroloji Genel Müdürlüğü, Balkanlar'dan gelen "sabah servis beklerken istifa ettiren" soğuklarının Edirne'den yurda girdiğini ve akşam saatlerinden itibaren başta Marmara, Ege'nin kıyı ve iç kesimleri, Batı Karadeniz ve İç Anadolu olmak üzere tüm Türkiye'yi etkisi altına alacağını duyurdu. Meteoroloji'nin resmi internet sitesinden yapılan açıklamada, hava sıcaklığının önümüzdeki günlerde "sabah yataktan küfür ederek çıkma ve hatta alarmı susturup geri yatma" seviyesine kadar düşeceğine dikkat çekilirken, çalışanların bu süreçte fevri kararlar almamaları ve ödemeleri gereken faturalara ve kredilere yoğunlaşmaları gerektiği bir kez daha hatırlatıldı. Şiddetli soğukların, önümüzdeki haftadan itibaren özellikle yurdun batı ve iç kesimlerinde yataktan çıkma anından itibaren kendisini göstereceği ve "Lan 3 kuruş için şu çektiğimiz çileye bak. Şeytan diyor kapat telefonu uyu..." etkisi yaratacağı vurgulanan açıklamada şu ifadelere yer verildi: "Marmara'nın iç kesimlerinde sabahın ayazında servis beklerken yüze çarpan soğuk rüzgar, 'napıyorum lan ben burda' hissi yaratacak. Onun ardından biz meteoroloji olarak genel bir hayat sorgulaması bekliyoruz. Yazın yapılan tatilin ve Kaş'a yerleşip butik otel açma fikirlerinin akla en yoğun ve sanki gerçekten yapılabilirmiş gibi geldiği saatler de bunlar olacak. Yurdun iç ve doğu kesimlerinde ise, genelde o bölgelerde yaşamayı hazmetmiş, hayatla daha barışık vatandaşlarımız yaşadığından durum biraz daha iyi. Sorgulamaların en fazla 'emekliliğe kaç sene kaldı?', 'hafta sonu gelse de öğlene kadar fosur fosur uyusam' seviyesinde kalacağını tahmin ediyoruz..." Açıklamada, "servis beklerken istifa ettiren soğukları" yüzünden geçtiğimiz yıl sadece İstanbul'da 17 kişinin gül gibi işlerini bıraktığı ve bunlardan 13'ünün halen işsiz olduğuna da dikkat çekilirken, çalışanlar için çeşitli tavsiyelere de yer verildi. Tamamına Meteoroloji İşleri Genel Müdürlüğü'nün resmi internet sitesinden ulaşılabilecek tavsiyelerden bir kısmı şöyle: - Ofise gitmek için kendinize yeni ve geçerli sebepler yaratın. Çalıştığını yerde hoşlandığınız bir karşı cinsin olması, her sabah it gibi titremelerinize bir anlam katabilir. Kendinizi zorlayıp birinden hoşlanmaya çalışın... - Borca girin. 24 ay vadeli bir kredi, 24 ay boyunca istifa isteğinizi bastırmanızın önünde dağ gibi dikilecektir... - Krizi fırsata çevirin. Özellikle bankacılık, sağlık gibi sektörlerde müşteriye sürekli gülümsemeniz gereken bir göreviniz varsa, servis beklerken dudaklarınızı gülümser konumda bırakın. Onun buz tuttuktan sonra açılması etmesi derken öğlene kadar suratınız o konumda kalacaktır... - İçinize pijama giyin. Akşam mesaiye kaldığınızda en azından "hehe içimdeki ben mis gibi pijamalarıyla televizyon izliyo şu an" şeklinde avunma imkanınız olur... - İşsizlik sigortası ile maaşınız arasındaki farkı hesaplayın. Arada ikna edici bir fark yoksa dönün eve zaten, o paraya o çile çekilmez hakkaten... - Servise bindikten sonra sevmediğiniz iş arkadaşlarınızın kulaklarına pıt diye vurun. Yapın bunu... Canlarını yakın... En azından bir şey iyi hissettirsin o gün... - Ofiste ısınırken, doğalgaz parasının cebinizden çıkmadığını hatırlayarak çalışma hayatının önemini bir kez daha aklınıza getirin... - Servis beklerken sakın uyumayın. Uyursanız, ölürsünüz...