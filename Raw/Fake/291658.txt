Erdoğan, Altın Varaklı Koltuk Eleştirilerine Yanıt Verdi: ''İkea'dan ucuza aldık, Emine Hanım'la birlikte kurduk...'' Cumhurbaşkanı Erdoğan, Almanya Başbakan'ı Merkel'le görüşmesinde fotoğraflara yansıyan altın varaklı koltuklarla ilgili  eleştirilere bugün muhtarlarla yaptığı toplantıda yanıt verdi. Koltukların İKEA'dan oldukça hesaplı fiyata alındığını ve montajlarını da eşi Emine Hanım'la birlikte yaptıklarını söyleyen Erdoğan, "Yerde mi otursaydık? Bunlar bunu mu istiyor" sözleriyle bir kez daha muhalefete yüklendi. Yıldız Sarayı'dan gerçekleşen Erdoğan-Merkel görüşmesi, konuşulan konulardan çok altın varaklı, ihtişamlı koltuklarıyla gündeme gelirken, özellikle sosyal medyada da yoğun bir eleştiriye hedef olmuştu. Konuyla ilgili olarak sessizliğini bozan Cumhurbaşkanı Erdoğan ise, bugün AK Saray'da düzenlediği muhtarlar toplantısı ile koltukların gerçek hikayesini paylaştı.  "Kardeşlerim, görüyorsunuz bir kez daha dört bir yandan iftiralara başladılar bile" diyen Erdoğan, şunları kaydetti: "Saraydaki koltuklar çok eskimiş olduğundan şahsen benim talimatımla İKEA'dan 2 adet Poang olarak tabir ettiğimiz koltuk alındı. Dileyene bunların faturasını da gösterebilecek noktadayız. Hatta bir şey daha söyleyeyim, kurulum masrafı olmaması için bizzat ben Emine Hanım'ın da yardımıyla birlikte monte ettik o koltukları. Sonra baktık bu şekilde aşırı sade olacak, yine Emine Hanım'ın çeyizinde bulunan altınlardan bir kısmı ile de üzerlerini biraz süsledik. Niye? Devletimizin itibarı sarsılmasın diye. İşte bunlar bunu bilmezler. Bunlar isterler ki gelen misafiri plastik sandalyede oturtalım, yerde oturtalım. Bunların görgüsü de bilgisi de bu kadar çünkü..." Koltuklarda  süsleme için toplam 6 adet Trabzon Burması kullanıldığını ancak patlayan flaşlar nedeniyle olduğundan daha parlak ve yoğun göründüğünü vurgulayan Cumhurbaşkanı Erdoğan, montaj sırasında artan vidaların hazineye bağışlandığını da sözlerine ekledi.