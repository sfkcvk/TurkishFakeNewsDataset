Yarım Demokraside Bile Doğru Dürüst Referandum Yapamayan Türkiye, Başkanlık Sisteminde Yapılacak Seçimlerle İlgili İyimserliğini Korumaya Çalışıyor... OHAL şartlarında yapılan 16 Nisan referandumu geride kalmasına rağmen YSK'nın kararlarıyla ilgili tartışmalar ve sonuç üzerindeki şüpheler devam ederken, Türkiye tek adam rejimi altında yapılacak bundan sonraki seçimlerle ilgili iyimserliğini korumaya çalışıyor... Referandum günü yaşanan usulsüzlükler ve YSK'nın yasaya aykırı olarak aldığı kararının ardından AGİT'in referandum sürecini "eşit olmayan bir mücadele ve uluslararası standartların altında" olarak nitelendiren raporuyla birlikte mevcut sistemdeki büyük ihtimalle son seçimini de geride bırakan Türkiye'de gözler geçilecek tek adam sistemindeki seçimlere çevrildi.  Hali hazırdaki yarı demokratik sistemde bile doğru dürüst referandum yapılamaması ümitleri biraz kırsa da vatandaşlar tek adam sisteminde yapılacak 2019 ve sonrası seçimlerin adil ve şaibesiz olacağı yönünde inançlarını koruyama çalışıyorlar. Türkiye genelinde yapılan bir araştırma da, bundan sonra yapılacak seçimler için genel görüşün "2.5 milyon oyluk bi oynama var ama bundan daha da kötü olmaz herhalde ya. Neticede OHAL falan var biraz da ondan şeyoldu tabii" olduğunu gösteriyor.  Yapılan araştırmadan öne çıkan kimi görüşlerse şöyle:  Ben 82 anayasa referandumunu görmüş adamım. Bundan sonra bir şey koymaz bana diyorum ama yine de büyük de konuşmamak lazım. Açık oy, gizli sayım yöntemine geçilmesi çok da sürpriz olmaz...  Yaa 'hayır' cephesi olarak biraz da suç bizde oldu bu sefer. Yani 'evet' çıkacak mı çıkmayacak mı diye çok bıçak sırtı bir durumda bıraktık insanları. Haliyle o gerginlik yansıdı biraz oy sayım sürecine. Daha rahat kazanacaklarına inansalar bunlar yaşanmazdı.   Şimdi biraz da 3-5 basın organıyla sosyal medyanın falan gündeme getirmesi yüzünden sıkıntılar yaşanıyor. 2019'a kadar bu meselelerin çözüleceğini zannediyorum. O zaman kafalar daha rahat olacak...ü  Ben o zaman ilk kez oy kullanıyor olacağım. Zannedersem uzaktan sandığa atma, içeri girerse muhalefete girmezse iktidara oy verme gibi bi sistem olacak. Şimdiden çok heyecanlıyım...