Beyoğlu Esnafının Uğradığı Maddi Zararı Tespit Amacıyla Bölgeye Giden Maliye Müfettişleri, Esnafın Sert Direnişiyle Karşılaştı Gezi olayları nedeniyle zor duruma düşen esnafın uğradığı maddi zararı tespit etmek için Maliye Bakanlığı tarafından bölgeye gönderilen müfettiş ekibi, Beyoğlu esnafının sert direnişiyle karşılaştı. Defterleri incelemek için bölgeye müfettiş gönderileceği haberinin duyulmasının ardından Maliye Bakanlığı'nı arayarak "yaa inanın hiç gerek yok, biz bi daha baktık da o kadar fazla zarar etmemişiz" sözleriyle bakanlık yetkililerini ikna etmeye çalışan esnafın çabaları sonuç vermezken, müfettişlerin girişini engellemek amacıyla Tünel, Talimhane, İstiklal Caddesi Taksim girişi, Çukurcuma ve Şişhane'de kurulan barikatlarda yer yer sert çarpışmalar yaşanıyor.    Bir süredir Türkiye'nin en önemli gündem maddelerinden biri olan Beyoğlu esnafının uğradığı maddi zararla ilgili olarak Maliye Bakanlığı tarafından atılan adıma esnafın tepkisi sert oldu. Konuyla ilgili olarak basın mensuplarının sorularını yanıtlayan Bakanlık müsteşarı Sadullah Caner, bölgedeki esnafın zararını tespit edip ona göre mağduriyetlerini gidermek amacıyla böyle bir hamle başlattıklarını belirterek, şöyle devam etti: "Hepimiz televizyonlardan izliyoruz, bölgedeki esnafımız kan ağlıyor. Biz de bakanlık olarak bu vatandaşlarımız tam ne kadar zarar etmişler onu tespit edelim, ona göre bir yardım yapalım istedik. Siz de takdir edersiniz bu hesabı yapabilmek için önce bir muhasebe evraklarını kontrol etmemiz gerekiyor. Geçmiş aylarda ne kadar kar etmişler, geçen yıl bu zamanlar ne kadar para kazanmışlar ne vergi ödemişler bakıp ona göre şimdiki zararlarını hesaplayacaktık. Niye buna izin verilmiyor, bu neyin direnişidir gerçekten anlamadık..." Maliye müfettişlerinden oluşan 40 kişilik bir ekibin Beyoğlu'na doğru hareket ettiği haberinin alınmasıyla birlikte sabah saatlerinden itibaren bölgede başlayan gerginlik ise her geçen dakika yükseliyor. Müfettişlerin bölgeye girişini engellemek amacıyla semtin kritik noktalarında barikatlar kurulurken, barikatların arkasında toplanan esnaf da "Her yer Taksim, her yer direniş", "muhtasar başlangıç, beyannameye devam!", "direniş var, stopaj yok", "Haluk Levent'in askerleriyiz!" gibi sloganlarla direnmeye devam ediyor. Bölgede saat saat yaşanan bazı gelişmeler ise şöyle:  - Maliye müfettişleriyle ilk sıcak temasın sağlandığı Talimhane girişindeki barikatta sabah 9.30'dan itibaren başlayan saldırılar esnaf tarafından başarıyla püskürtüldü. Kafalarına isabet eden kağıt delgeçleri ve büyük boy hesap makineleri nedeniyle yaralanan 2 esnaf Taksim İlk Yardım Hastanesi'ne kaldırıldı.  - Bölge esnafı tarafından başlatılan #direndefter hash tag'i twitter'da TT listesine girdi.   - "Maliyeciler Büyükparmakkapı sokağa girdi. Acil muhasebeci ve Mart-Nisan aylarına ait en az 20.000 TL'lik fatura lazım. Kesin bilgi!" haberi heyecan yarattı. Şişhane tarafındaki esnaf bölgeye 2 adet muhasebeciyle birlikte 12.500 TL'lik fatura ve 6000 TL'lik gider pusulası yardımı ulaştırdı.   - Merter bölgesinden 300 kişilik tekstil esnafı, yanlarında bol miktarda fatura defteri ile E-5'ten Beyoğlu'na doğru yürüyüşe geçti...  - Çukurcuma'da barikatı aşarak Galatasaray'a çıkmayı başaran maliye müfettişleri iki bar, bir otel ve çok sayıda büfenin defterlerini incelemeye aldı. İncelemeler neticesinde iş yerlerine toplam 156 bin 245 liralık ceza kesildi.  - Normal piyasa ekranı yayınını kesip olayları göstermeye başlayan Bloomberg TV'ye tepki gösteren esnaf, Talimhane'de kanalın canlı yayın aracına pala ve sopalarla saldırdı. Bölgede sıcak gelişmeler devam ederken basın mensuplarına konuşan Beyoğlu Esnaf Dayanışması başkanı Mustafa Kurdemli, Maliye Bakanı Mehmet Şimşek'e seslenerek müfettişleri derhal geri çekmesi çağrısında bulundu. "İçimizden bazı provokatör arkadaşlar nedense televizyona çıkıp vay şöyle zarar ettik vay böyle battık diyerek ortamı gerdiler maalesef. Biz defterlerimizi kendimiz inceledik. Misal ben bir tek dükkanı açtığım 2001 yılında kar etmişim. O da tamamen muhasebecinin acemiliğinden. Onun dışında son 11 senedir sürekli zarar ediyorum. Diğer arkadaşlar da aynı şekilde. Gezi'yle meziyle alakası yok yani durumun. Bunca yıldır hiç para kazanmadan bu dükkanları döndürebiliyorsak bundan sonra da döndürürüz. İncelemeye falan gerek yok" diyen Kurdemli, "vergilendirilmemiş kazanç da kutsal sayılır aslında :)" yazılı pankartla objektiflere poz vermeyi de ihmal etmedi.  Şişhane bölgesinde faaliyet gösteren ve adının açıklanmasını istemeyen bir restoran sahibi ise 8 yıldır Taksim'de esnaflık yaptığını belirterek, "8 senedir burada nerdeyse her Allah'ın günü bir yürüyüş bi protesto bi şey oluyor. Bize bi zararı yoktu bugüne kadar. Şu son 1.5 aydır polis yan yana duran 10 kişi görse üstlerine gaz atmaya başladı, ne turist kaldı ne bi şey. Eşşek değiliz, biz de biliyoruz işlerin niye bozulduğunu ama polisi sopayla kovalayamacağımıza göre mecbur dişimize göre olanı seçtik. O da döndü dolaştı maliye denetlemesi olarak geri döndü bize. En son dükkanı yakıcam o olacak artık" sözleriyle çarpıcı itiraflarda bulundu.   Haber yayına hazırlandığı sırada maliye müfettişlerinin Tünel yönünde ilerleyişleri devam ederken, İstanbul Valisi Hüseyin Avni Mutlu twitter'dan yaptığı açıklamada "Valla bu sefer beni hiç bulaştırmayın..." ifadelerine yer verdi.