'Kurban bayramınızı en içten dileklerimle kutlarım. ercan balazan' SMS'indeki Ercan Balazan'ın Kim Olduğu 9. Yılında da Gizemini Koruyor Ankara, Balgat'ta yaşayan Kutalmış Ailesi, 9 yıldır her bayram, yılbaşı ve kandilde olduğu gibi bu yıl da bilinmeyen numaradan gelen tebrik SMS'inin tedirginliğini yaşıyor. Akşam saatlerinde Faruk Kutalmış(36)'ın cep telefonuna gelen “Sizin ve ailenizin Kurban bayramınızı en içten dileklerimle kutlarım. ercan balazan” şeklindeki SMS'in ardından Ercan Balazan'ın kim olduğu ve aileyi nereden tanıdığı sorusu bir kez daha gündeme gelirken, mesajın gönderildiği numarayı geri arama seçeneğine ise bu yıl da cesaret edilemedi. Konuyla ilgili olarak basın mensuplarına yaptığı açıklamada, Ercan Balazan isimli şahsın hiçbir bayram, kandil ve özel geceyi sektirmeden 9 yıldır düzenli olarak tebrik SMS'i yolladığını belirten Faruk Kutalmış, “Bugüne dek 60'ın üzerinde mesaj aldık kendisinden. Genelde en fazla 2-3 cümlelik kısa iletiler şeklinde. Kutluyor, hayırlara vesile olmasını diliyor, Cenab-ı Hak'tan niyaz ediyor ve konuyu kapatıyor. Bunlar dışınada herhangi bir şekilde bizimle temasa geçmiş değil ama belli ki vefalı bir insan” derken, bir gün mutlaka Ercan Balazan'la bir araya gelmek istediğini ifade etti. Faruk Bey'in eşi Tuğçe Kutalmş ise, mesajların evlendikten kısa bir süre sonra gelmeye başladığına dikkat çekerken, “Ben başta Faruk'un bir akrabası heralde diye düşündüm. O da bizim taraftan sanıyomuş. Bu şahıs her kimse büyük ihtimalle ikimizi birden tanıyor ve düğünümüzle bir ilgisi olmalı” sözleriyle de şüphelerinin nikah memuru ya da düğün salonu işletmecisi üzerinde yoğunlaştığını dile getirdi. Bir ara Ercan Balazan'ın Eyüp Sabri Tuncer, Adil Işık, Sabri Özel gibi bir marka olabileceği ihtimali üzerinde durduğunu da belirten Tuğçe Kutalmış, google ve Ticaret Odası üzerinden yaptığı araştırmalardan herhangi bir sonuç çıkmayınca bu ihtimalin de elendiğini kaydetti. Eşinin aksine Ercan Balazan'ın kendilerini daha eskiden beri tanıyan birisi olduğunu iddia eden Faruk Kutalmış ise “Kafiyeli bayram mesajı olsa biliyorum ki benim baba tarafından. Bizim gelenek oldu o artık. İlk kim başlattı bilmiyoruz ama her bayram birisi salıyor onu piyasaya, herkes birbirine gönderiyor. Ercan'ın mesajlarında kafiye de yok. Baba tarafını böylece çıkarıyoruz. Bir de askerde bir kantinci eleman vardı. Teskereden sonra bi iki defa telefonlaşmıştık. Herkes onu Sivaslı diye çağırdığı için adını hatırlamıyorum ama o da olabilir belki” diyerek aklındaki şüpheleri paylaştı. Kutalmış, Ercan Balazan'la ilgili bugüne dek internet üzerinden yürüttüğü araştırmalar hakkında ise şu bilgileri verdi: “Twitter'da böyle bir kullanıcı bulunmuyor. Facebook taramasında ise üç tane Ercan Balazan profiline ulaştım. Biri 11 yaşında ve Van'da yaşıyor, biri Ankara'lı bir göz doktoru, diğerinin profil fotoğrafı nah çeken yaşlı teyze. Üçüyle de ortak tanıdık yok. Yine de doktor olana bir mesaj atsam mı diye düşünüyorum. Neticede doktor, bir hastalık mastalık olur, lazım olur belki adam...” Ercan Balazan'ın düzenli bir çalışma yöntemi izlediğini ve bayramlarda arefe günü akşamı, kandillerde ve yılbaşında ise akşam 21 – 21.30 arasında mesaj attığını söyleyen Faruk Kutalmış, bu düzenin sadece 2 yıl önceki Ramazan Bayramı'nda bozulduğunu belirtirken yaşadıkları endişeyi ise şu sözlerle anlattı: “O bayram ta ilk günün sonlarına kadar ses seda çıkmadı. Çok telaşlandık biz ailecek. Ercan Balazan'ın başına bir şey mi geldi, Ercan Balazan Allah korusun öldü mü kaldı mı, Ercan Balazan bayramı mı unuttu diye içimiz içimizi yedi. Hatta ben dayanamayıp ilk defa bi cesaret aradım kendisini. Telefon yanıt vermedi ama yarım saat sonra tebrik SMS'i geldi. Garip bir sevinç yaşadık o an... Sanki o SMS olmasa bayram da olmayacakmış gibi... Bilmiyorum bunu tarif etmem çok zor size...” Kutalmış, Ercan Balazan'ın kim olduğu hakkında şu an herhangi bir fikirlerinin olmadığını açık yüreklilikle itiraf ederken, “Her kimse geride hiçbir iz, kimliği hakkında en ufak bir ipucu bırakmıyor. Gerçek bir profesyonelle karşı karşıyayız. Ama herkes hata yapar ve bir gün Ercan Balazan da yapacak. O zamana kadar sabırla bekleyeceğiz...” sözleriyle açıklamalarına son verdi.