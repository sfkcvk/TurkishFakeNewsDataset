Hükümet, Eline 3 Kuruş Para Geçince Sağa Sola Kaptıran Vatandaşlara Önlem Olarak Maaş Yerine Günlük Cep Harçlığı Verilmesini Öngören Düzenlemeyi Gündeme Aldı... Son olarak onbinlerce vatandaşın paralarını bu kez de Çiftlik Bank adlı bir organizasyona kaptırmasının ardından olağanüstü olarak toplanan Bakanlar Kurulu, radikal bir düzenlemeyi gündeme aldı. Toplantı sonrası basına açıklamalarda bulunan Hükümet Sözcüsü Bekir Bozdağ, eline 3 kuruş para geçen vatandaşların sürekli olarak birileri tarafından dolandırılmasından artık son derece sıkıldıklarını belirterek, "Bundan böyle herkesin maaşı bizde duracak. Günlük ne kadar lazımsa harçlık olarak biz vereceğiz. Başka türlü olacak gibi değil" sözleriyle yeni düzenlemenin ana hatlarını aktardı.  Çiftlik Bank CEO'su Mehmet Aydın'ın yüksek getiri vaadiyle onbinlerce kişiden para topladıktan sonra şirketi kapatarak kayıplara karışması bardağı taşıran son damla oldu. Olayın patlak vermesinin ardından mağdurlar bir kez daha şirket önünde tanıdık görüntülere yol açarlarken, Bakanlar Kurulu bu öğleden sonra Türkiye'nin kanayan yarası olan 'önüne gelene para kaptıran vatandaşlar' sorununu görüşmek için toplandı. Toplantının ardından gazetecilerin karşısına çıkan Hükümet Sözcüsü Bekir Bozdağ "Bir değil, beş değil. Bu kaçıncıya oluyor artık yeter" sözleriyle bugüne dek farklı kişi ve kurumlara parasını kaptıran yüzbinlerce vatandaşlara yüklendi. "Hayır sonra hükümet maaşlara az zam yapıyor, asgari ücret yetmiyor diye şikayet ediyorlar. Bir bildiğimiz var ki yapmıyoruz. Size ayda 10.000 lira versek onu da gidip yine birilerine kaptıracaksınız. Sonra gelip yine bize ağlayacaksınız" diyen Bozdağ, gelinen noktada artık bazı radikal adımlar atmanın kaçınılmaz olduğunu ifade etti.  Bakanlar Kurulu'nda, bundan böyle başta kamu görevlileri olmak üzere maaş uygulamasına son verilmesi konusunu gündeme aldıklarını açıklayan Hükümet Sözcüsü, "Paranız bizde duracak. Her gün ne kadar lazımsa 20-30-50 neyse artık çalışıyorsanız bağlı bulunduğunuz kurumun yöneticisine, emekliyseniz maaşınızı aldığınız banka şubesinin müdürüne sabahtan gidip ondan harçlığınızı alacaksınız. Toplu para lazım olursa da bir dilekçeyle ne için lazım olduğunu anlatırsınız, uygun görülürse ona göre bakarız artık" sözleriyle yeni uygulamanın ana hatlarını aktardı. Uygulamanın kamudan başlayarak kademeli olarak özel sektör çalışanlarına da yayılacağını aktaran Bozdağ, serbest çalışanların gelirlerinin önemli kısmı zaten vergi olarak tahsil edildiğinden şimdilik orada herhangi bir düzenlemeye gerek duyulmadığını da sözlerine ekledi.