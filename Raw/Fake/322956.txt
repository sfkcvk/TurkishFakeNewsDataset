KHK’yla İhraç Edilen Eğitimcileri Gözaltına Alan Emniyet Görevlileri, Bir Günü Daha KHK'yla İhraç Edilmeden Geçirmenin Coşkusunu Yaşıyor... OHAL kapsamında KHK ile ihraç edilmelerinin ardından açlık grevine başlayan akademisyen Nuriye Gülmen ve öğretmen Semih Özakça, dün gece sabaha karşı gözaltına alındı. Operasyon sırasında ve sonrasında hala görevde olduklarını öğrenen emniyet mensuplarında ise henüz bir KHK’yla ihraç edilmemiş olmanın sevinci vardı. Nuriye Gülmen ve Semih Özakça’nın gözaltına alınmasının ardından Ankara Emniyeti görevlileri arasında duygusal anlar yaşandı. Dün geceki operasyona katılan görevlilerden biri yaşadıklarını “Ya işte biz gözaltı işlemini yaptık. Oradan şubeye getirdik aldıklarımızı. Bi baktım bizim polis akademisinden devrem olan bir arkadaş. O da meğer daha hala KHK'yla atılmamış, işlemleri o takip etti. Biz tabi bir sevinç, kucaklaştık orada. Bakalım ya böyle operasyonlarda birbirini görünce insan daha bir duygulanıyor” sözleriyle dile getirdi. İsmini vermek istemeyen bir başka emniyet görevlisi de "Ne yalan söyliyim ben ilk anda bi kıllandım. KHK'yı protesto edenleri almaya gidiyoruz denince insanın aklına olur olmadık birçok şey geliyor tabi. Orada operasyonda kapı açılana kadar biraz stresliydim. Her an 'Sürpriiiz' diyerek içeriden biri çıkacak ve KHK'yı okuyacak yüzümüze gibi bir şeyden çekiniyordum. Saat de müsait zira, gecenin körü, tam KHK vakti. Neyse Allahtan öyle değilmiş, gerçekten gözaltımızı yaptık geldik" ifadelerini kullandı. Emniyet görevlisi açıklamalarını şöyle sürdürdü: “Hayır yani atılmak sorun değil ama ‘KHK'yla atılanları gözaltına alan polisi de KHK’yla attılar’ diye espri malzemesi olucaz sonra, o koyar. Nitekim daha önce bazı polis, savcı ve hakim arkadaşlarda yaşandı. Ne yalan söyliyim ben de güldüm o zaman. İnşallah onların ahı tutmaz.” Gülmen ve Özakça’nın yarın mahkemeye çıkacağı haberi Ankara Adliyesi’nde de geniş yankı buldu. Adliye koridorlarında “İyi ya şimdi bu açlık grevindekilerin işlemleri sürerken 3-5 gün bizden kimseye dokunmazlar” rahatlaması hakimdi. “Beyler o işi biz uzatabildiğimiz kadar uzatalım. Başka yapacak adam da kalmadı zaten” görüşünde birleşen adliye çalışanları huzurlu bir gece geçirmek üzere evlerine dağıldı.