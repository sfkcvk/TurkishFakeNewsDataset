Yasal Engellere Aldırmadan Bu Yıl da Hesap İşletim Ücreti Tahsil Eden Bankacılık Sektörü, 2016 İçin Güven Verdi... Çıkan onca yasa ve mahkeme kararlarına rağmen bu Ocak ayında da hesap işletim ücreti tahsil etmeyi başaran Türk bankacılık sektörü, bir kez daha dimdik ayakta olduğunu göstererek piyasalara güven telkin etti... Konu hakkında bankalar tarafından henüz resmi bir açıklama yapılmazken, bu sabah 17 dakikalık bir mücadele sonrası ulaşılabilen bir müşteri temsilcisi kamuoyunu bilgilendirdi. Telefonda oldukça sert bir atmosferde geçen konuşmalar esnasında, fırsat bulduğu boşlukta  ''Yani bankamız ile aranızda yapılan sözleşme gereği, iade edemiyoruz.'' ifadelerini kullanan müşteri temsilcisi F.D., konuşmasını şöyle sürdürdü: ''Efendim anlıyorum sizi, ama sözleşme gereği... Lütfen... Beyefendi... Sizin imzaladığınız sözleşmede.... Evet haklısınız ama... 22. Madde gereği... Bana niye bağırıyorsunuz efendim.... Anlıyorum sizi de ama sözleşme gereği tahsilat.... Evet geri iade edemiyoruz... Söylediklerinizi aynen iade ediyorum ve görüşmeyi sonlandırıyorum...'' Tüketicilerin tüm itirazlarına rağmen bankaların leblebi gibi hesap işletim ücreti toplamasıyla ilgili konuşan bir diğer isim ise BİST Broker’larından Berk Emir Kırım oldu. Kendisinin de bu sabah küfrede küfrede de olsa 69 lira tutarındaki aidatı ödediğini söyleyen Kırım, benzer şekilde aidat ödeyen mudilere şöyle seslendi: “Piyasalarda siyasi durumlardan kaynaklanan çeşitli dalgalanmalar ve döviz akışının kesilmesi nedeniyle bir miktar daralma olabilir. Ancak kart aidatı ve hesap işletim ücreti alınabildiği sürece sürece bankacılık sektörünün sağlıklı bir şekilde işlediğinden emin olabiliriz. En büyük parametre de bu zaten… Yani alıyor adamlar her türlü... Adının açıklanmasını istemeyen bir banka yöneticisi ise hesap işetim ücretinin esasen bankaların cirolarında önemli bir yer tutmadığını belirterek şunları kaydetti:  “Bu bizim için bir nevi moral ve motivasyon göstergesi aslında. Sembolik bir şey yani ama manevi değeri önemli. Bir banka yasa hukuk dinlemeden bu parayı tahsil etmek için kararlı bir şekilde adımlar alabiliyorsa orada güçlü, işine dört elle sarılan, tuttuğunu koparan çalışanlara sahip bir kurumun olduğunu anlamamız gerekir… Öyle düşünün…”