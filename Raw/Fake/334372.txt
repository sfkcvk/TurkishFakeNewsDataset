İlk Kez Öğle Kuşağında Canan Karatay İzleyen Yeşim Ilgız(30), 7-8 Yıl Kadar Önce Ölmüş Olması Gerektiğine İkna Oldu... Geçirdiği soğuk algınlığı nedeniyle işten izin alarak günü evde geçiren Yeşim Ilgız(30), televizyonda öğle kuşağı ve Canan Karatay gerçeğiyle tanıştı. Saat 14 sularında bir kanalda denk geldiği Karatay'ı 15 dakika kadar izleyen Ilgız, neredeyse doğduğu günden beri bütün beslenme alışkanlıklarının yanlış olduğunu dehşetle fark ederken, şekerdir ekmektir derken 30 senedir vücuduna zehir enjekte eden biri olarak bu yaşa kadar yine iyi geldiğini ifade etti. Talihsiz genç kadın, olayı "Yani Canan Karatay'ı biliyordum tabii, adını duymuştum ama öyle oturup da izlememiştim. Hazır kırk yılda bir hafta içi işe gitmemişim, kendimi biraz ev kadını gibi hissedeyim de kafam dağılsın diye gündüz kuşağı programlarını gezerken Seda Sayan'dan sıkılınca karşıma çıktı. Dur biraz da buna güleyim diye başladım, başlamaz olaydım. Gluten, fruktoz, aminoasit derken dünyamı başıma yıktı." sözleriyle aktardı.  Programı izleyene kadar basenlerindeki bir kaç kiloluk fazlalık haricinde kendisiyle ilgili önemli bir sıkıntısı olmadığını belirten Ilgız, "Bu vücut nasıl beni bu zamana kadar taşımış bilmiyorum. Tatlı desen var, ekmek desen var, sigara günde hiç yoksa bi yarım paketim var, ha evet çaya kahveye şeker atmıyorum ama o da son 2-3 senedir sırf özentiden yani." derken, 15 dakikada edindiği bilgiler ışığında 20'li yaşların ortasını göremeden kalp krizinden ölmüş olması gerektiğinin altını çizdi. Ilgaz, şu an vücudunun bir yerlerinde kesinlikle bir kanser büyüttüğüne emin olduğunu da sözlerine eklerken, vasiyetini yazmaya başlamadan önce son olarak şunları kaydetti:  "Bu vakitten sonra onca şekeri, karbonhidratı geri çevirmem çok zor artık. Meyveyi çok yiyorum diye kendimi avutuyordum, lan o bile zararlıymış. Allah kahretsin. Dev bir kanser hücresi olarak geziyorum resmen.Aminoasitlerim falan hep gitmiş, mahvolmuş..."