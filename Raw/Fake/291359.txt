Dün Sabah İlk Çocukları Dünyaya Gelen Emer Çifti, Önümüzdeki 5 Yıl Başka Bir Konu Hakkında Konuşmayacaklarını Basına Bildirdi Bundan iki sene önce dünya evine giren ve ilk çocukları dün sabah sularında dünyaya gelen Onur-Meltem Emer çifti, bugün sıcağı sıcağına yaptıkları açıklamalarla önümüzdeki 5 yıl boyunca  "Demir" adını verdikleri minik yavrularından başka bir konu hakkında konuşmayacaklarını ilan ettiler... "Demir" isimli ilk çocukları dün sabah dünyaya gelen genç çift heyecanlarını atlatmanın ardından hastane odasında basın mensuplarının karşısına geçtiler. Şu dakika itibariyle önümüzdeki 5 sene boyunca her ortamda çocuklarından bahsedecekleri konusunda eş, dost ve akrabalarını uyaran çiçeği burnunda anne-baba, çocuk muhabbeti çekmek istemeyen herkesi kendilerinden mümkün mertebe uzak durmaya davet etti. Demir'in çok özel bir bebek olduğunun her halinden belli olduğunu ve henüz 2 günlük olmasına rağmen akranlarından farkını belli ettiğini öne süren baba Onur Emer, ''Valla özellikle ofis arkadaşlarım artık kusura bakmayacak. Ben her sabah güne yaklaşık yarım saatlik bir Demir hakkında bilgilendirme brifingi ile başlamayı düşünüyorum. Umarım katılımcı olmaktan kaçınmazlar'' diyerek, mesai arkadaşlarına önemli mesajlar verdi.  "İlk kakası, ilk tebessümü, ilk bilmemnesi, ilk o'su, ilk bu'su derken kimse bizimle görüşmek istemeyene kadar buna devam edeceğiz, işinize gelirse" ifadelerini net bir şekilde kullanan Baba Emer, herkesi şimdiden önlemini almaya davet etti. "Bakın eşim çocuk demişken, mesela Demir doğumdan sonra elime geldiğinde, böyle o minnoş, ufacık eliyle parmağımı tuttu yaaa.. ama nasıl bi his anlatamam.." diyerek araya giren anne Emer ise kendilerini izleyen basın mensupları arasında kısa süreli bir paniğe neden oldu. Meltem Emer'in oğlundan bahsederken orantısız bir şekilde duygusallaşmasından endişe eden bazı muhabirler hastane odasını hızlıca terk ederken, çıkan gazetecilerin ardından anne Emer sözlerini şu şekilde sürdürdü: “Tabi ya… Tabi…  Bunlar da gazeteci olacak işte daha iki dakika sıkıya gelemiyorlar. O savaş muhabirleri falan ne o zaman bunlar gazeteciyse? Neyse… Can sıkmak yok… Demir ya… Çok tatlı değil mi baksanıza şu fotoğraflara...” Onur-Meltem Emer cephesinden gelen samimi açıklamaların ardından ise, çiftin yakın çevresinin oldukça endişeli olduğu göze çarptı. İkilinin ortak dostu Aycan Cemilgen basın toplantısını boş gözlerle seyrettiği sırada bir anda kendisine uzatılan mikrofonlara ''Ya tabii şey, şimdi ilk heyecanla söylenmiş şeyler bunlar. Yoksa 5 yıl boyunca başka konular da konuşulur elbet. Konuşulur yani, umarım...'' sözlerini sarfetti. Arkadaşının bu çıkışına aldırış etmeyen Baba Onur Emer ise yakın dostuna ''Ya onur boşver de, Demir'in ilk kakasını sen kendi instagramında da paylaşsana. Görmeyen kalmasın'' ricasında bulunurken, henüz bekar olduğu bilinen Aycan Cemilgen'in sessiz sedasız hastane odasını terk etmesi dikkatlerden kaçmadı...