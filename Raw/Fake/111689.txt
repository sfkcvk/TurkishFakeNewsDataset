En Büyük Hayali "Bir gün mutlaka Sezen'le çalışmak" Olan Binlerce Genç Şarkıcının İmdadına "Sezen'le İnteraktif  Çalışın Seti" Yetişti Sezen Aksu'yu kastederek yıllardır mikrofonlara "Sezen'le çalışmak en büyük hayalim", "Sezen Aksu bizim kraliçemiz, bundan sonraki hedefim onunla biraraya gelmek", "Sevgili Sezen başlı başına bir ekol, buradan kendisini kocaman öpüyorum", "Bir sonraki albümümde umarım sevgili Sezen beni kırmaz ve beraber çalışırız" şeklinde demeçler veren binlerce şarkıcı, genç girişimci Oğuz Şenyuva'ya ilham kaynağı oldu. Piyasadaki bu yoğun "Sevgili Sezen'le çalışma" talebini iyi analiz eden Şenyuva, kendi geliştirdiği "Sezen'le İnteraktif Çalışın" setini bu sabah düzenlediği bir kokteylle basına tanıttı. 
 
Türkiye'de Sezen'le çalışma yönünde büyük bir talep olmasına karşın sadece bir tane "Sezen" olduğunu belirten Oğuz Şenyuva, "Hem sevgili Sezen'in çalışma yükünü hafifletmek, hem de genç şarkıcı arkadaşlara yardımcı olmak için bu çalışmayı başlattık. Umarım Türk Müzik Dünyasına yararlı olur" şeklinde konuştu. 
 
 
 
Sezen Aksu'yla evinizin konforunda çalışma imkanı sunan "Sezen'le İnteraktif Çalışın" seti tam 11 adet interaktif CD'nin yanı sıra, son 30 yılın çıkmış bütün Sezen Aksu şarkıları ve çözümlü soru bankasından oluşuyor. Şimdilik telefondan kredi kartıyla veya hesaba havale yöntemiyle satılan ve ücretsiz kargo hizmetiyle kapınıza kadar getirilen ürün, çok yakında   adresinden online olarak da alınabilecek. 
 
Sezen Aksu'nun da bu interaktif eğitim ürünlerinden çok memnun kaldığını belirten Şenyuva, yakında piyasaya sürecekleri "15 Dakikada Serdar Ortaç'la Beste Yapalım" setinin de müjdesini verdi.