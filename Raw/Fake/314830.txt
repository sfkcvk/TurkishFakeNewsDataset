Hükümet'ten 'Ekonomik Darbe' Açıklaması: ''Bizi kandırmak suretiyle tüm parayı inşaata yatırtan bir grup ekonomist...'' Hükümet Sözcüsü Numan Kurtulmuş, Dolar'daki sert yükseliş ve ekonomideki daralmayla birlikte dillendirilmeye başlanan "Türkiye'ye bir ekonomik darbe yapılıyor" iddialarına bugün düzenlediği bir basın toplantısıyla açıklık getirdi. "Maalesef hükümetimiz, yaklaşık 14 yıl boyunca bir grup ekonomist tarafından 'abi siz gelen parayı inşaata yatırın, kesin dünya devi olacaksınız' denilerek kandırılmıştır..." diyen Kurtulmuş, fail ya da faillerin en kısa sürede yakalanarak adalet önüne çıkarılacağını ifade etti. Başbakanlık'ta düzenlenen basın toplantısında hayli üzgün görünen Kurtulmuş, Türkiye'nin bir kez daha, büyümesini hazmedemeyen iç ve dış mihrakların saldırısı altında olduğunu belirterek birlik ve beraberlik çağrısında bulundu. Kurtulmuş, son günlerde hükümet tarafından gündeme getirilen 'Ekonomik darbe' söylemleriyle ilgili olaraksa samimi itiraflar gerçekleştirdi.  Öncelikle bu söyleme itibar eden tüm vatandaşlara teşekkür eden Hükümet Sözcüsü, "Açıkcası bu sefer 'lan gene mi suçlu başkası arkadaş?' şeklinde itirazlar geleceğini düşünüyorduk ama halkımız bir kez daha bizleri bile şaşırtan bir teveccüh gösterdi. Valla helal olsun, milli irade gibisi yok be..." ifadelerine yer verdi. Kurtulmuş, kamuoyunda merak edilen "Peki kim bu ekonomik darbeyi yapanlar? Nasıl yaptılar?" şeklindeki sorulara ise şu sözlerle açıklık getirdi: "Şimdi tabii ben o zaman hükümette olmadığım için birinci ağızdan duymadım ama bana aktarılan, yaklaşık 14 sene önce bir grup ekonomist gelip arkadaşlarımıza diyor ki 'size yakında dışarıdan epey bi para gelmeye başlayacak onu iyi değerlendirirseniz dünya devi olursunuz. Bizimkiler 'Peki nasıl olacak o iş diyorlar?' haklı olarak. İşte o zaman büyük oyun başlıyor değerli arkadaşlar. Diyorlar ki 'Üretimi falan boşverin, o parayı komple inşaata yatırın siz. Bu şekilde inşaat yapıp parasını kendi vatandaşından çıkararak ekonomik dev olan ilk ülke olun. Diğerleri enayi gibi tarım, sanayi falan kasıyor. Türkiye bu anlamda da dünyaya öncülük etsin, model ülke olsun'. Ne yalan söyleyelim başta bize de mantıklı gelmedi değil. Düşünün şimdi, dışarıdan birileri sıcak para getiriyor, kredi veriliyor, ev yapılıyor, iPhone satılıyor, işsizler de komple inşaat işçisi oluyor. Elinizi vicdanınıza koyup söyleyin, mis gibi plan değil mi? Siz olsanız siz de inanmaz mıydınız? O sıcak paranın kesileceği bilgisini de vermediler tabi. Biz nerden bilelim? Hep böyle ucuza dolar gelecek sandık dışardan. O noktada bize çok büyük bir yanlış yapıldığı kanaatindeyiz. Resmen ve alenen kandırıldık. Kandırılmışız yani, yeni fark ediyoruz" Kurtulmuş, hükümeti yanlış ekonomi politikası izlemeye yönelten bu şer odaklarının en kısa sürede tespit edilerek hesap sorulacağının da altını çizerken bundan sonrası için atılacak adımlar hakkında da bilgiler verdi:  "Yani işte ortada bir yanlış olduğuna ve bu yanlışı yapan da biz olamayacağımıza göre mutlaka birilerinin suçlu olması lazım. Şu an onu belirlemeye çalışıyoruz. İlk aklımıza gelenler arasında FETÖ var mesela. Epey bir süre içimizdelerdi kesin onlardan biri vermiştir bu aklı. Makro ekonomi imamı kimmiş araştıyoruz. Sonra CHP. Hadi biz saftık, böyle üretim olmadan tamamen dışa bağlı saçma ekonomik model mi olur demedik, kandırıldık. Onlar niye uyarmadı? Maksatları ne? Kime hizmet ediyorlar? Allah'ın izniyle bunları tek tek bulup adalet önüne çıkaracağız..." Vatandaşların da bu noktada sakin olması ve hükümete güvenmeye devam etmesi gerektiğini belirten Kurtulmuş, son olarak şu tavsiyerde bulundu: "Ben buradan vatandaşlarımıza da bir uyarıda bulunayım, lütfen kendini ekonomi uzmanı olarak tanıtanlara çok dikkat etsinler. İşin aslı hiç öyle çıkmayabiliyor. Bakın biz yaşadık, başkaları yanmasın en azından. Siz paranızı değerlendirirken iyice araştırın edin valla. Gerekirse bizden de tavsiye alın... Ya da neyse almayın... Hiç o işe girmeyelim biz..."