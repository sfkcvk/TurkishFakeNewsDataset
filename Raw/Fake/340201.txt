İttifak Açıklamasıyla Umutlanan Muhalefet Cephesi, AK Parti'den Gelen Şok Hamleyle Sarsıldı... CHP, İYİ Parti, Saadet Partisi ve Demokrat Parti'nin 24 Haziran erken seçimleri için ittifak kararı aldıklarını açıklamalarının ardından muhalefet cephesinde yaşanan sevinç kısa sürdü. Muhalefet'in ittifak hamlesine henüz 24 saat geçmeden Caner Toygar hamlesiyle yanıt veren AK Parti bir kez daha psikolojik üstünlüğü ele geçirirken, Hükümet Sözcüsü Bekir Bozdağ "Noldu gülüyordunuz? Böyle zıbartırlar işte adamı" sözleriyle meydan okudu.  Sabah saatlerinde yapılan ittifak açıklamasının ardından 24 Hazian seçimleri için iyiden iyiye umutlanan muhalefet cephesinde coşku yerini tekrar karamsarlığa bırakmış durumda. Bir dönem katıldığı evlilik programıyla gönülleri fetheden ve adeta tüm Türkiye'nin damadı olan Caner Toygar'ın AK Parti'den İstanbul 3. Bölge milletvekili aday aday olduğunu açıklamasıyla birlikte siyaset sahnesinde taşlar bir kez daha yerinden oynarken, CHP Genel Merkezi'nde ise hareketli saatlerin yaşanmasına neden oldu.  AK Parti'den gelen Caner Toygar hamlesinin ardından Kemal Kılıçdaroğlu'nun acil çağrısıyla CHP Genel Merkezi'nde bir araya gelen muhalefet cephesinin kurmayları, krizden çıkış için uygun bir yol haritası belirlemeye çalışıyorlar. Toplantı öncesi basına konuşan Saadet Partisi Genel Başanı Temel Karamollaoğlu "Tabii beklemediğimiz bir durum oldu ama inşallah ben bu oyunu da bozacağımıza inanıyorum. Bu arada bir şey sorucam çocuklar. Bu Caner hangisiydi? Adada kavga eden mi?" sözleriyle nabız yokladı. Aldığı yanıtın ardından moralinin hayli bozulduğu gözlenen Karamollaoğlu, "Bardak ha? Kendi kafasında? Canlı yayında bi de?" şeklinde söylenerek toplantını yapılacağı salona yöneldi.  Haber yayına hazırladığı sırada muhalefet cephesinin toplantısı halen devam ederken, bir ara odadan çıkarak basın mensuplarının yanına gelen CHP Sözcüsü Bülent Tezcan'ın "Arkadaşlar buuu Turabi diye bir çocuk varmış. Tanıyor musunuz? Numarası var mı sizde?" sorusu, önümüzdeki günlerde seçim yarışının daha da kızışacağının sinyallerini verdi.