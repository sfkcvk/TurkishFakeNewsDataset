Vasat Bir Hayat Süreceği Aşağı Yukarı Belli Olan 28 Yaşındaki Bankacı, Evlilik Fikrine Artık Daha Sıcak Bakıyor Farklı bir hayat sürmek için giriştiği son çaba da geçtiğimiz günlerde hüsranla sonuçlanan Cenk Mertan (28), bu sabah düzenlediği basın toplantısıyla artık evlilik fikrine kesinlikle daha sıcak baktığını açıkladı. Üniversiteyi bitirip askerliğini de aradan çıkarmasının ardından 1.5 senedir bir bankada uzman yardımcısı olarak çalışan Mertan, "Bundan sonra hedefim eli yüzü düzgün, çalışan bir kadın bulup evlenmek, 2 çocuk büyütmek ve 30 sene sonra şu an çalıştığım bankadan şube müdürü pozisyonda emekli olup, Ayvalık tarafında bir yazlıkta kalp krizinden ölmeyi beklemektir" sözleriyle kendisine çizdiği yeni yol haritasına dair önemli ipuçları verdi. 6 yıl önce İstanbul Üniversitesi İşletme Fakültesi'nden mezun olan Mertan, nedeni tam belli olmasa da kendisinin gerçekten farklı bir insan olduğuna inanıp, sıradışı bir hayat sürmek için bir süre lüzumsuz çabalara girişmiş genç bir bankacı. Mezuniyetinin ardından arkadaşlarıyla bir grup kurup müzik yapmak, ortak bar açmak ve son olarak yurtdışına kapağı atmak yönündeki girişimleri, yeteneksizlik, tembellik ve iş bilmemek gibi çeşitli engellere takılan Mertan, düzenlediği basın toplantısıyla kendisini bir bankada sabah 9'dan akşam 6'ya kadar başkalarının parasıyla boğuşmaya ve sırf evlenmiş olmak için evlenme fikrine sıcak bakmaya götüren süreç hakkında çarpıcı açıklamalarda bulundu. "Tabii ki bu noktaya öyle kolay gelinmiyor. 4-5 sene önce, sırf ailemin gönlü olsun diye gittiğim üniversiteden mezun olunca kendimi müzik yapmaya verecektim... Fena da gitar çalmıyordum gerçi ama sadece İstanbul'da benim gibi fena gitar çalmayan yaklaşık 5 bin kişi daha olduğunu farkedince o işten ümidi kestim. Çıkış yolu olarak aklıma yine gruptan arkadaşlarla bar açma fikri geldi. Ailelerden falan üç beş bir şeyler koparıp açtık da o barı nitekim ama mekan işletmek sandığımız gibi bir şey değilmiş. Vergisiydi, kirasıydı, çalışanın maaşı sigortasıydı falan derken 4 ayda topu attık. O gerginlikle bir de birbirimize girdik. Zaten benim tecil de bitmişti o ara, biraz uzaklaşır kafayı dinlerim diye direkt askere gittim..." Denizli'de kısa dönem yazıcı olarak tamamladığı askerliğin sonrasında da yine aklının başına gelmediğini ve gerçekleşmesi pek mümkün olmayan birkaç iş teşebbüsü daha olduğunu kaydeden Cenk Mertan, hem yine ailesinin gönlü olsun diye, hem de o ara sağa sola birikmiş borçlarını ödemek için bir yakınlarının da torpiliyle şu an çalıştığı bankada işe başladığını dile getirdi. 1.5 yıldır bu bankada çalıştığını ve işe girdikten sonra da bir süre daha bunun sadece geçici bir durum olduğuna kendini ikna etmeye çalıştığını belirten Mertan, "Son bir umut, İngiltere'deki bir üniversiteye yaptığım master başvurusuna da geçen hafta ret cevabı aldım. Buyrun işte okuldan gelen kağıt burada. Bu belgeyle birlikte bundan sonra benden bir şey olmayacağı da nerdeyse kesinlik kazanmıştır." sözleriyle, vasat bir hayat süreceğine ikna oluş serüvenini özetledi. Şu aşamada kendisini bekleyen en iyi geleceğin çok çalışıp 15-20 sene içinde bankada şube müdürlüğüne yükselmek olduğunu belirten genç bankacı, "Manzara böyleyken artık daha fazla inat etmenin de bir alemi yok. Hayırlısıyla çalışan bir hatun bulucam. Bizim bankada var bi iki gözüme kestirdiğim, onlarda deneyebilirim şansımı. Olmadı, annemin de eskiden beri söylediği yazlıktan eski komşumuzun öğretmen kızı var. O da olabilir. 16 yaşındayken bir iki kere öpüşmüşlüğümüz de var kendisiyle zaten..." dedi ve ekledi: "Gördüğünüz gibi öyle ahım şahım yakışıklı bir adam değilim. Eh hayatımın geri kalanında zengin falan olma ihtimalim de çok düşük olduğu için mecburen evine, karısına bağlı sadık bir koca olacağıma inanıyorum. Benim gibi bir adam için düzenli seks hayatına sahip olmanın da başka bir yolu görünmüyor zaten. Neyse, buna da şükür..." Mertan, hayatının geri kalanını müstakbel eşiyle birlikte mortgage ödeyerek, 5-6 yılda bir arabayı değiştirerek ve gerizekalı ya da çirkin olmayacaklarını umduğu 2 tane evlat yetiştirerek geçirme fikrine şimdiden ısınmaya başladığını belirtirken, son olarak şunları kaydetti: "Gerçi bu işlerin bir garantisi yok, neticede en azından benden alacakları genetik miras belli ama ben yine de çocuklarımdan umutluyum. İnanıyorum ki, onlar benim beceremediğim şeyleri becerebilen sıradışı insanlar olacaklar. Kurssa kurs, organik beslenmeyse organik beslenme. Bakın bakalım nasıl çocuk yetiştiriliyor, herkes iyi izlesin. Ben de Cenk Mertan'sam, o çocuklar ruh hastası olana kadar bu işin peşini bırakmam."