Bel Soğukluğu İle Savaşanlar Vakfı, İlgisizlik Yüzünden Can Çekişiyor... Yaklaşık 8 senedir Bel Soğukluğu adı verilen hastalıkla mücadele etmek ve halkı bu hastalığa karşı bilinçlendirmek amacıyla faaliyetlerini sürdüren "Bel Soğukluğu ile Savaşanlar Vakfı" ilgisizlik yüzünden kapanma noktasına geldi. Vakıf Başkanı Macid Görüler, aradan geçen yıllar içerisinde hiç kimsenin kendilerine yardımcı olmak için elini uzatmadığından yakınarak "Ne bu hastalığı geçirenler bizimle irtibat kuruyor, ne de ünlü isimler düzenlediğimiz gecelerimize katılmak istiyor. Adeta herkes bizden fellik fellik kaçıyor" sözleriyle yaşadıkları zorlukları anlattı.

 

Vakıf binasında düzenlediği basın toplantısı ile kamuoyuna seslenen Macid Görüler, aslında vakıf bünyesinde çalışan 2-3 arkadaşının daha olduğunu ancak niyeyse bugün hepsinin aniden işinin çıktığını ve kendisinin yalnız kaldığını belirtti. Çok yakın arkadaşlarının ve sevdiklerinin bu hastalıkla boğuşması üzerine böyle bir derneğin kurulmasına katkıda bulunduğunu ifade eden Görüler, "Biz bu hastalığa gerekli dikkati çekmedikçe maalesef sonuçlar ölümcül hale gelebiliyor. Anadolu'da halen çeşitli yerlerde bel soğukluğuna fıtık muamelesi yapan, beli kütleten, bardak çeken insanlar var. Adama anlatamıyorsun ki 'Yav o şekilde değil' diye. Cahillik işte..." diyerek, önemli uyarılarda bulundu.

 

2005 senesinde çalışmalarına başlayan vakfın, yardım amacıyla pek çok ünlü isimle irtibata geçtiğini de kaydeden Macid Görüler, "Kamuoyunda yardımsever olarak bilinen bu insanlar vakfa üye olmak şöyle dursun düzenlediğimiz gecelere bile katılmadılar. Böylece onların da gerçek yüzünü görmüş olduk" derken, ısrarlı tutumları karşısında kendilerini topuklarından vurdurmakla tehdit eden ya da polis çağıran bazı şarkıcı ve oyunculara da bir kez daha teessüflerini iletti.

 

Sadece ünlülerle değil, üyelerle iletişim kurmakta da zorlandıklarını ifade eden Macid Görüler, düzenledikleri geceler için evlerine davetiye yolladıkları hastaların çoğu ile birtakım tatsızlıklar yaşadıklarını itiraf etti. Sağlık Bakanlığı verilerine göre şu an her 10 kişiden birinin bel soğukluğu illetine tutulduğunu ancak vakfa üye olmaya gelince kimsenin ortalıklarda gözükmediğinin altını çizen Görüler, "Davetiye yolladığımız isimlerden bazıları 'Yuvamı yıktınız ulan'' diye kapımıza dayandı. Bir kaç defa da topluca gelip vakfı basarak görevli arkadaşlarımızı darp ettiler. Camı çerçeveyi indirip gittiler. Ama biz buna rağmen mücadeleden yılmadık" derken gözyaşlarına hakim olamadı. 

 
Görüler, tedavi sonrasında hastaların topluma yeniden kazandırılmasında da yaşanan problemlere dikkat çekti. "Takdir edersiniz ki bel soğukluğu olduğunuz anlaşıldığında sevgilidir, karı kocadır pek kalmıyor. Buraya hasta gelen baya bildiğin abazan olarak çıkıyor. Bel soğukluğu dediğin doğru tedavi ve erken teşhisle en geç 2-3 haftada iyileşir ama abazanlık öyle mi? O çok daha zor iyileşiyor, çok daha kalıcı hasarlar bırakıyor" derken, duygusal bir atmosferde geçen toplantıyı şu sözlerle bitirdi:
 

"Yine de her şeye rağmen, abartıldığı gibi bir hastalık değil bu... Toplumun bilinçlendirilmesi lazım... Toplumun olamıyorsa en azından değerli eşim Sevilay'ı biri bilinçlendirirse gerçekten çok sevinirim. 'Macid çok pişman olmuş' desinler, 'Yavrularını çok özlemiş' desinler... En azından bir buluşma ayarlanabilir ise ben hiçbir şeyin eskisi gibi olmayacağına burada hepiniz huzurunda yemin ediyorum. Bel soğukluğu kader değil Sevilay. Benim kaderim sensin. Lütfen bitanem!"