Gezi Parkı Gösterilerinde Hayatını Kaybeden 3 Kişinin Ailesinden Ortak Basın Açıklaması: "Evet, biz de kaç gündür kırılan seramikleri düşünerek uyuyamıyoruz..." Gezi Parkı’nda başlayarak tüm yurda yayılan gösteriler esnasında hayatını kaybeden Abdullah Cömert, Mehmet Ayvalıtaş ve polis kurşunu sonucu dün akşam beyin ölümü gerçekleşen Ethem Sarısülük’ün aileleri ilk kez bir araya gelerek yaşananlar hakkında ortak bir basın açıklaması gerçekleştirdi. Bugüne dek hep sustuklarını ancak eylemler nedeniyle ortaya çıkan tahribat tablosuna karşı artık sessiz kalamadıklarını belirten aileler “3 çocuğumuz zaten öldü, ona yapacak bir şey yok. Gerekirse oturur yine yaparız çocuğu. Ama ya yanan arabayı? İçinizde diyebilen var mı biz karı koca 9 ayda bir araba yaparız diyen? Kırılan seramiği evde pişirir yerine koyarım, kaldırım taşını yontarım diyen?” sözleriyle kamuoyuna seslendi.  Türkiye’yi son 15 gündür kasıp kavuran Gezi Parkı eylemleri esnasında hayatını kaybeden 3 gencin aileleri ilk kez bir araya gelerek basının karşısına çıktı. Acılı aileler adına mikrofonların karşısına geçen aile fertlerinden Aykut Borayaz sözlerine Başbakan Erdoğan’a seslenerek başladı. “Öncelikle Sayın Başbakan'a bugüne kadar bizden hiç bahsetmediği için teşekkür ediyoruz. ‘Bu çocuklar beni zor durumda bırakmak için kendilerini öldürttüler’ diyecek diye ödümüz koptu. Tahmin etmiyoruz ki aklından geçmiş olmasın ama yine de kendisi büyüklük gösterip susmayı tercih etti. Acımıza saygı duyup bu konuda gereken hassasiyeti göstermiş olduğunu görmek en büyük tesellimiz.” diyen Borayaz, artık aileler olarak duyarlı olma sırasının kendilerinde olduğunu belirtti. Çocuklarını kaybetmenin yalnızca buzdağının görünen kısmı olduğunu vurgulayan Borayaz, “O kırılan seramikler, o yıkılan arabalar, barikatlar... Bir ton şey. Sipariş geçicen de, o gelicek de, dikilecek-biçilecek-yapılacak da... Vallahi bu süreci düşündükçe içimiz kan ağlıyor. Hani cüzdanını kaybedersin de, aslında kimliklere daha çok üzülürsün ya, uğraşılacak o kadar diye, tamamiyle o psikolojideyiz” dedi. Yaşanan tüm bu acı tablonun ardından aileler olarak kendi paylarına düşen her şeyi yapmaya hazır olduklarını kaydeden Borayaz “Elimizi taşın altına koymaya hazırız... Taş derken, yanlış anlaşılmasın kaldırım taşı değil... Onun acısını yeterince çekti, çekiyor da bu millet. Aramızda bağış topluyoruz şu an. Hasarın bir kısmını da biz ödeyelim, çorbada tuzumuz bulunsuz. Artık evlatlarımızdan biri de eksik olduğu için daha az masrafımız var. Gezi Parkı’nın koktuğunu falan söylemiş Başbakanımız. Şu cenazeleri bi defnedelim varsa öyle bir durum gelip temizliğe biz de yardım edicez. Bu ara biraz telaşımız var, eş dost başınız sağolsuna falan geliyor o yüzden çıkamadık evden. Yine de kendisinden özür diliyoruz tabii” sözleriyle göreve hazır olduklarını belirtti. Açıklamaların ardından dev bir seramik taşının önünde 1 dakikalık saygı duruşunda bulunan aileler, "Kimse bu olanları, yaşananları unutmayacak, seramiğin kaldırımın hatırası sonsuza dek yaşayacak" şeklinde and içtikten sonra olaysız bir şekilde dağıldılar.