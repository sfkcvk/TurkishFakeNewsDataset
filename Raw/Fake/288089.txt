Fuat Avni, Medyaya Yapılacak Operasyonu Önceden Bileceğini 4 Gün Önceden Bildi Türkiye’de bugüne kadar gerçekleşen birçok operasyonu, henüz gerçekleşmeden duyurmasıyla ünlenen Fuat Avni, rekorunu geliştirdi. Gizemli Twitter hesabı son olarak, medyaya yapılacak operasyonu önceden bileceğini de bildi. Hakkındaki kim olduğu, arkasında kaç kişi bulunduğu gibi birçok soruya hala yanıt alınamayan internet fenomeni Fuat Avni, bu sabah İpek Grubu’na yapılan baskın ile bir kez daha ülkenin gündemine oturdu. Grubun medya ayağına operasyon yapılacağını bilmekle kalmayıp, bunu bileceğini de önceden bilen deneyimli Twitter kullanıcısı, bu performansıyla bir kez daha kitleleri hayret içerisinde bıraktı. Gün boyu “#avniception” hashtag’inde buluşan yüzbinler, esrarengiz ismin iç içe kaç kez bir operasyonu bileceğini bileceğini bileceğini bildiğini öğrenmek için sabırsızlanıyor. Gelişmeler karşısında bir kez daha Twitter başına geçen Fuat Avni ise öncelikle tüm sevenlerine teşekkür ederek yazışmalarına başladı. Ünlü fenomen, hakkında çıkan “Aman iki şey bildi diye hemen şımardı” iddialarını da tweet’lerle yanıtladı. “Beni şımardı zannedenler şu an çok yanılıyorlar. Asıl ben, 4 gün içinde şımaracağım” diyen Avni, ardından geleceğe dair yeni kehanetlerini de kamuoyuyla paylaştı. Fuat Avni’nin Twitter’da gündeme getirdiği son iddialar da şöyle; 1. Şu an yazdığım bu birinci maddeyi yazmamım ardından ikinci ve üçüncü maddeyi de yazacağım. 
2. Feza-Koray grubuna operasyon yapılacağını 5 gün önceden bileceğim. Bunu da şimdiden bildim. 
3. Bileceğimi bildiğimi de biliyorlar. Bu onları çıldırtıyor. 
4. Bileceğimi bilmem, bir kez daha Sözcü gazetesinin internet sayfasından FUAT AVNİ YİNE BİLDİ diye verilecek 
5. Ali Babacan’ın tüm uyarılarına rağmen Hollanda-İzlanda MS2 oynuyorsun. Handikaplı Hollanda gelince bağırışından Saray inleyecek. Kaybedenlerdensin. 
5. Tüm bunları bileceğimi bilmeme şaşıranların listesi de hazırlandı. Liste elime geçti. Yakında açıklayacağım. 
6. Yakın zamanda da ben demiştim demekten nefret edeceğim. Bunun da düzenlemeleri yapıldı. Bahanem hazır: Ben demiştim. 
7. Güzel insanlara birtakım iyi şeyler de söylememi bekliyorum. Güzel günler yakın diyebilirim. Hatta diyeceğim. Bir sonraki tweet’te. 
8. Artık daha öyle çok sıcak yapmaz. Güzel günler yakın.