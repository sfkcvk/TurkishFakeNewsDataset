Kısa Sürede Gündemden Düşen E-Devlet, Story Özelliğiyle Yeniden Atağa Kalkmaya Hazırlanıyor... Art arda duyurduğu hizmetleriyle geçtiğimiz bir kaç ayın Türkiye'deki en popüler internet platformu olan E-Devlet, aynı hızla ülke gündeminden çıkmanın şokunu yaşıyor. Eski parlak günlerine dönmek için çözüm arayışlarına giren site yönetimi ise, son olarak duyurmaya hazırlandığı E-Devlet Stories'le bir kez daha adından çok söz ettireceğe benziyor.  Henüz test aşamasında olan E-Devlet Stories'in, diğer online platformlardaki story özellikleriyle benzer bir şekilde kullanıcıların anlık olarak resim ve video paylaşmasına imkan vereceğini açıklayan Turkiye.gov.tr Teknoloji Direktörü Fatih Azıcılar, "Bunun yanında sitemizin içeriğine uygun bir şekilde kullanıcılar dilerlerlerse soy ağaçlarını, sabıka kayıtlarını, tapu belgelerini, vergi, SGK ve trafik cezası borçlarını da anında takipçileriyle paylaşabilecekler. Ha diyeceksiniz ki bir insan neden bunları paylaşmak istesin? Ben de derim ki neden istemesin? Şimdi ne paylaşıyorlar sanki? Bunlar en azından resmi belge, bir geçerliliği falan var. Neyse zaten 24 saat içerisinde silinecek yine" sözleriyle yeni hizmetin kapsamı hakkında bilgi verdi. E-Devlet Stories'de çeşitli filtelerle kullanımı bir nebze daha eğlenceli hale getirmeyi hedeflediklerini de sözlerine ekleyen Azıcılar, şöyle devam etti:  "Ancak neticede resmi bir devlet kurumu olduğumuz için belli bir ciddiyet ve ağırlığı da korumamız gerekiyor. Ne bileyim mesela kedi köpek olmaz şimdi. Hiçbir vatandaşımızı hayvan kılığına sokmamız beklenmesin. Ha ama ne olur? Atıyorum mesela bıyık olabilir. Padişah kostümleri şeklinde filtreler... Ne bileyim bir ekose ceket? Neden olmasın di mi? O şekilde düşünüyoruz. Aynı şekilde smiley kullanımında da ölçülü bir gülüş, vakar bir surat asma bunlar tabii ki olur ama utanan maymun, gülen -çok afedersiniz- dışkı şeklinde smileyler bize yakışmaz. Bunların zaten resmi evrakta da yeri olamaz. Orada sabıka kaydı falan paylaşılacak neticede..." Resmi açılışı Cumhurbaşkanı Erdoğan'ın da katılacağı bir törenle önümüzdeki ay yapılması planlanan E-Devlet Stories'in şimdiden tüm Türkiye'ye hayırlı olması temennisinde bulunan Azıcılar, E-Devlet'in bekası için herkesi turkiye.gov.tr'ye sahip çıkmaya davet ederek açıklamalarına son verdi.