Chris Cornell'in Ölümünün Ardından Orta Yaşa Gelmelerine Rağmen Hala Senden Benden Sağlıklı Görünen Türk Rock Camiasına Tepki Yağıyor: "Bunlar nasıl Rockçı?!'' Soundgarden ve Audioslave gruplarının ABD’li solisti Chris Cornell’ın vefat haberi tüm dünyada olduğu gibi Türkiye'de üzüntüyle karşılanırken, Türk Rock camiasından nerdeyse kimsenin genç yaşta ölmemesi, ölmedikleri gibi nerdeyse hepsinin senden benden sağlıklı olması ise tepkilere neden oldu. Chris Cornell’ın ölüm haberinin alınmasının ardından kendilerini dışarı atan Türk rockseverler soluğu Kadıköy Barlar Sokağı’nda aldı. Burada toplanan yaklaşık 200 kişilik grup, Soundgarden ve Audioslave şarkıları söyleyerek ünlü müzisyeni ebediyete uğurlarken bir süre sonra kendi aralarında “Lan biz hiç Türk rockçı uğurlayamayacak mıyız?” sorusunu masaya yatırdı. Tepki çığ gibi büyürken, ilk açıklama camiada ‘İspirto’ adıyla bilinen Murat Özbilen’den geldi. İspirto, kalabalıktan sık sık alkış alan konuşmasında şunları söyledi: “Türk rock camiası olarak bugün yine yabancı bir müzisyenin ölümünde bir araya gelmiş bulunuyoruz. Artık havasından mıdır suyundan mıdır bilinmez, kader bize şöyle ağız tadıyla bir rockçı gömmeyi nasip etmedi. Cem Karaca’yı 3 kuşak bekledik. Erkin Koray’ın şu an kötü kolesterolü bile yüksek değil. Teoman, Haluk Levent, Şebnem Ferah ve en kötü ihtimalle hadi ona bir şey olsun, ona sahip çıkalım dediğimiz Grup Destan’ın şu an adını hatırlamadığım solisti resmen sinsi gibi yaşlanıyor arkadaşlar. Şarkılarda isyan, konserlerde isyan… E napıyor lan bunlar? Gizli gizli alkali mi besleniyorsunuz olum siz? Sigaradan, biradan bizim ciğerimiz soldu şerefsizim” Murat Özbilen’in açıklamalarının ardından kendi aralarında örgütlenen grup, Teoman’ı protesto etmek üzere yıldız ismin evine doğru yürüyüşe geçti. Bu esnada mikrofonlara yansıyan diğer kimi rockseverlerin görüşleriyse şöyle oldu:  Ya neticede biz de bir Kurt Cobain performansı beklemiyoruz ama bunlarınki de kabul edilebilecek gibi değil. “Haluk Levent’in SSK prim günü dolmuş, yaşı bekliyor emeklilik için” diye söylentiler var. Napalım biz şimdi bu adamla? Allah aşkına siz söyleyin…  Maşallah en ufak bir sağlık sorunları da yok. Ben Teoman’dan yeni albüm bekliyorum. Güzel sözler var elimde; “Sabah 7’de denize girdim çarşaf gibiydi, çıktım sonra Sözcü alıp torunları uyandırdım” kullanabilir bunları hep.  12 yıldır şu müesseseyi işletiyorum, nice konserde kulise urgan koydum, sağa sola jilet bıraktım hani bir an gaza gelirler de belki sonuca ulaşırız diye ama yok… Ben umutsuzum artık. Allah ömür versin…  Şebnem Ferah’ı pilates yaparken görmüşler. Bir insan hayranlarının taleplerinden bu kadar geri kalır mı? Bir tane serumlu fotoğrafın olsun bari sosyal medyada, ayıp…