Başbakan Erdoğan: "Maalesef fasulyeyi bir gece önce suda ıslatmadan pişiren kadınlarımız var..." Önceki gün kürtaj ve sezaryenle ilgili sarf ettiği sözler çok ses getiren Başbakan Erdoğan, dün partisinin TT Arena'da düzenlenen İstanbul İl Kongresinde de önemli açıklamalara imza attı. On binlerce partilinin tezahüratları eşliğinde coşkulu bir konuşma yapan Erdoğan, fasulyeyi ıslatmadan pişiren ev hanımlarının durumunu kabul edilemez bulduklarını belirtirken, çocuk yetiştirme ve temizlik konularında da önemli tavsiyelerde bulundu.

 

Başbakan Recep Tayyip Erdoğan TT Arena’da gövde gösterisine dönüşen İstanbul İl Kongresi’nde yine tartışma yaratacak mesajlar verdi. Milli yemeğimiz kuru fasulyeyi yaparken yapılan hataların hükumet olarak farkında olduklarını belirten Başbakan, yüz yılların tecrübesiyle oluşan pişirme kültürüne bigane kalmakla suçladığı bazı ev hanımlarına ağır eleştiriler yöneltti. Kadının iş ve sosyal hayat içinde güçlenen konumunun ev işleriyle eskisi kadar ilgilenememesi sonucunu doğurduğuna işaret eden Erdoğan, son zamanlarda kuru fasulyeyi ıslatmadan pişiren bir güruhun türediğini kaydetti.

 

Bir başbakan olarak bu duruma asla seyirci kalamayacağını vurgulayan Recep Tayyip Erdoğan, "Fasulyeyi ıslatmadan pişirirsen, elbette ülke karın ağrısından kurtulamaz. Ağzımızın tadını bozmaya, ülkenin iş verimini düşürmeye kimsenin hakkı yoktur..." diyerek, sesinin tonunu yükseltti. 9,5 senedir canla başla Türkiye için çalıştıklarını ifade eden Erdoğan ülkedeki her şeyin eksiksiz olması için bazı hayati uyarılarda bulunmak zorunda kaldıklarını söylerken konuşmasını şu şekilde sürdürdü:
 

Çocuk yetiştirme konusunda da hayati yanlışların yapıldığının altını çizen Başbakan, "Bakıyosunuz, hala çocuğun gazı olduğunda sırtına vuran annelerimiz var. Yahu nerede görülmüş? Hiç mi bir şey öğrenmediniz? Çocuğu sırt üstü yatıracaksın, karnını hafifçe okşayacaksın, o öyle ağır ağır çıkar..." derken, kürsüye oyuncak bebek getirildi. Erdoğan'ın temsili bebek üzerinde gerçekleştirdiği "çocuğa gaz çıkartma gösterisi"ni barkovizyonda izleyen partililer, genel başkanlarını uzun süre alkış yağmuruna tuttu.
 
Konuşmasının sonunda stadı dolduran partililere bir kez daha seslenen Recep Tayyip Erdoğan, "Şimdi hanım arkadaşlarımız bize bi 15 dakika müsaade etsinler, erkekler kalsın onlarla özel bi şey konuşucam..." diyerek, stadın boşaltılmasını talep etti. Bu çağrı üzerine stattaki kadınlar çıkış kapılarına yönelirken, basın mensuplarının da alınmadığı özel görüşmede neler konuşulduğuna ilişkin spekülasyonlar ise halen sürüyor.