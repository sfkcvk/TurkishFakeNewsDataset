İftar İçin Zonguldak Maden Ocaklarına Akın Eden Siyasiler Nedeniyle, İşçilerin Bir Aylık Erzak Stoğu İlk Üç Günde Tükendi Ramazan ayının gelmesiyle birlikte, siyasilerin yurdun çeşitli yerlerinde halka karışarak iftar yapma gelenekleri de yeniden gündeme gelirken, iftar için en çok rağbet gören mekanlardan olan Zonguldak'taki maden ocaklarında işçiler zor günler geçiriyor. İşçiler adına basın açıklaması yapan Genel Maden-İş Sendikası Başkanı Hasbi Özoğul, bakanlı, milletvekilli iftarlar nedeniyle madenlerdeki yemek stoğunun üç günde tamamen tükendiğini açıklayarak yardım çağrısında bulundu.

 

Maden işçiliğinin dünyadaki en zor mesleklerden biri olduğunu belirten Özoğul bu zorlukların üzerinde bir de her Ramazan’da karşı karşıya kaldıkları bürokrat ağırlama yükünün artık kaldıramayacakları düzeye ulaştığını söyleyerek duyarlı vatandaşlardan acil yardım talebinde bulundu. “Ocakta çalışan arkadaşlarımızdan bize gelen bilgi, Ramazan'ın geri kalanı için ellerinde toplam 8 adet hurma, 6 adet zeytin ve yarım litre kadar da kola kaldığı yönünde. Sendika olarak kendilerine bir miktar pide desteğinde bulunduk ancak bizim de imkanlarımız sınırlı. Acilen yardım eli uzatılmazsa Allah muhafaza çok trajik olaylar yaşanabilir." diyen Özoğul şöyle devam etti:
 
"Değerli Bakan ve milletvekillerimizden de biz buradaki durumu toparlayana kadar bir süre rızklarını başka yerlerde aramalarını rica ediyoruz. Her yer iftar çadırı dolu. Biraz da oralara gitsinler. Zaten çok afedersiniz ama kafalarına o bareti takıp yerin 500 metre altında oruç açmaktan ne zevk alıyorlar ben anlayabilmiş değilim, işçiler hadi mecburiyetten tozun kömürün içinde yiyor, yahu sen koca milletvekilisin, bakansın, bir kare fotoğraf için, bir habere konu olmak için değer mi bu çileye?”

 

Konuya ilişkin olarak basın mensuplarına konuşan Zonguldak Kozlu Maden Ocağı ustabaşılarından Hamdi Aktun ise, Ramazan aylarında artık gelenekselleşen bu uygulamaya bir son verilmesi gerektiğini belirtti. Aktun, sözlerine “Valla ne yalan söyleyeyim başta bizim de hoşumuza gidiyordu. Burada yerin altında pek fazla insan görme şansımız yok. Bir yılbaşında bir de Ramazan'da ünlü siyasi isimleri, onların yanında bir sürü gazeteciyi falan görünce bir seviniyorduk. O yüzden başta kendi aramızda para toplayıp çorbasıydı, 3 çeşit sıcak yemeğiyidi, tatlısıyıdı falan derken süper sofralar kurduk ama bir değil iki değil. Haberi duyan soluğu burada almaya başladı. Son üç yıldır tepkimizi göstermek amacıyla soframıza sembolik olarak sadece zeytin ve peynir koyuyoruz, yine de anlamıyorlar. 3 kuruş birikimimiz vardı onu da iftar sofrasına harcadık, şu an el elde baş başta oturuyoruz...” şeklinde devam etti.

 

Özellikle son iftarın kendileri için bir bitim noktası olduğunu vurgulayan deneyimli ustabaşı, “Ben bu ay gece vardiyasındayım, üzerinize afiyet yengeniz sahur için şahane kıymalı börek yapmıştı. Son iftarda ben bir an ne olduğunu anlayamadan bizim iki dilim böreği bir müsteşarımızın ellerinde şöyle bir anlığına görebildim. Ne ara buldu da aldı, ne ara yedi inanın bilemiyorum” derken, bundan sonra iftar için ocağa gelecek olanlara taş kömüründen başka bir şey ikram edemeyeceklerini de net bir şekilde ifade etti.

 

Her gün önemli isimlerin ağırlandığı iftarlar nedeniyle stokları tamamen tükenen işçilerin, hükümetten Ramazan aylarına yönelik olarak toplu sözleşme talebinde bulunacakları belirtiliyor. Genel Maden-İş Sendikası Başkanı Hasbi Özoğul, iftarların kaldırılması konusunda kararlı bir tavır takındıklarını, görüşme taleplerinin reddi halinde grev kartını kullanabileceklerini söyledi. Özoğul, “Bir ara aramızda hükümete daha sert bir tepki verme yollarını da konuştuk aslında. İçimizden bazı arkadaşlar açlık grevi önerisinde bulundu. Ama takdir edersiniz ki Ramazan’da yapılacak bir açlık grevinin arada kaynaması gibi bir risk var o nedenle şimdilik yasal zeminde her türlü hak mücadelemizi sürdüreceğiz” sözleriyle görüşlerini noktaladı.