Suriye Sınırında Vurulan İHA'ya Nijer Sahip Çıktı: ''Ha o bizimdi o ya... Yollasanıza geri...'' Bu sabah Suriye sınırında TSK tarafından düşürülen insansız hava aracına şu ana dek bölge ülkeleri, ABD ve Rusya'dan hiçbirisi sahip çıkmazken, sürpriz haber Afrika'nın şirin ülkesi Nijer'den geldi. "Ya şey o ya, bizimdi o... Yeni yaptık da uçuyor mu diye denedik... Valla bak" açıklamasıyla insansız hava aracına sahip çıkan Nijer Milli Savunma Bakanı Hama Amadou, gerekirse Kur'an'a el basmaya da hazır olduğunu açıkladı. Akşam saatlerinde düzenlediği basın toplantısında kameraların karşısına geçen Nijer Milli Savunma Bakanı Albay Hama Amadou, İHA'ya hiçbir ülkenin sahip çıkmadığını öğrenir öğrenmez Türk yetkililere mail attıklarını, ancak henüz bir yanıt alamadıklarını üzüntüyle ifade etti.  "Kesin bizim test aşamasında olan ve henüz kimseye duyurmadığımız ilk insansız hava aracımız o, eminiz. Çok çok gizli bir proje olduğu için fotoğrafı yok elimizde ama bakın aha işte burada çizimleri var. Tabii şimdi siz karalama olduğuna bakmayın. İlk çizimler bu, eskiz gibi düşünün" diyen Albay Amadou, şöyle devam etti: "Ne yazık ki ülkemizin mail ile iletişim kurma konusunda bazı sıkıntıları var. Çoğu zaman spam'e düştüğümüzden, diplomatik temas kurmakta oldukça güçlük çekiyoruz. O yüzden bu şekilde canlı yayında bir kez daha Türk dostlarımıza sesleniyorum. Bakın, o uçak... Hava aracı... Yani işte o uçan şey vallaha da billaha da bizim. 3 gün önce mi ne kaybetmiştik... Zaten bizim olmasa çıkıp niye öyle bir şey diyelim di mi? Biliyoruz yani... Beyaz renkte olması lazım? Gri de olabilir tam emin değilim... Kanatları vardı... İşte şu boyda bi şey. Tamam ya işte bizim o... Çok hasarlı değilse yollayın geri lütfen. Ya da  hasarlıysa da yollayın, hurdası da para eder aslında..." Amadou, son olarak Türkiye'nin İHA'yı iade etmek istememesi halinde parasını direkt Nijer Hükümeti'ne yollayabileceğini de sözlerine eklerken, sıfırı bugünün parasıyla en az 500 Amerikan Doları olan cihaz için 250-300 Amerikan Doları gibi bir meblağ karşılığında konuyu kapatmaya hazır olduklarını ifade etti.