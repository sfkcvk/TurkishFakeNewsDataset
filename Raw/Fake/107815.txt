Türkiye'nin "Aynı Olimpos Gibi Ama O Kadar Kalabalık Olmayan" 63. İşletmesi de, En Azından Bu Yazı Batmadan Tamamlayabilmeyi Umuyor Antalya'nın saklı kalmış güzelliklerinden Piyadra yöresinde faaliyete geçen son turizm işletmesi ile birlikte Türkiye'nin "aynı Olimpos gibi ama o kadar kalabalık olmayan" 63. yazlık mekanı da tatilcilerin hizmetine girmiş oldu. Doğaya, doğal beslenmeye, börtü böceğe ve kötü işletmeciliğe tutkun herkesi Piyadra'ya beklediğini belirten işletmeci Umut Deniz Çağrı (32), "Valla 'Olimpos çok kalabalık, artık bitti' diyenlerin gazına gelerek bu civarda açtığım dördüncü mekan." derken, en önemli beklentisinin en azından bu yazı batmadan tamamlayabilmek olduğunu da açık yüreklilikle dile getirdi. 
 
 
 
Yıllardır Olimpos'a alternatif bir tatil yerleşkesi yaratmak için elinden geleni yapan Umut Deniz Çağrı, önceki başarısız girişimlerine rağmen yılmayarak, bu sene bir kez daha Olimpos gibi ama o kadar kalabalık ve piyasa olmayan bir tatil mekanını hizmete açtı. Daha evvel Datça, Fethiye ve Kumluca'nın en ıssız koylarında buna benzer mekanlar işleten Çağrı, Kemer merkezden yaklaşık yarım saatlik bir araba yolculuğu, daha sonra 25 dakikalık bir tekne seyahati, 1 saatlik yürüyüş ve son olarak da 40-45 dakika süren bir kaya tırmanışının ardından doğasever tatilcilerin kolaylıkla Piyadra'ya ulaşabileceklerini ifade etti. 
 
 
 
Kendisinin de eski bir Olimpos müdavimi olduğunu kaydeden genç işletmeci, 97'den beri gittiği Olimpos'ta sürekli olarak kalabalıktan şikayet edilmesi ve bu bölgede tatil yapan herkesin gelecek sene keşfedilmemiş bir yere gitmek istemesi üzerine böyle bir arayışa girdiğini dile getirdi. Bu uğurda Datça civarında başlayan macerasında Yunan karasularına girdiği için iki ülke arasında ufak çaplı bir kriz yarattığını bile kaydeden Çağrı, alternatif tatil mekanı yaratmak için gösterdiği çabaları şu sözlerle özetledi:
 
"Aslında o Yunan adasının gönlümdeki yeri hala apayrıdır. Tekneyle birazcık Datça'dan açılınca, yaklaşık 2 saat falan, el değmemiş, muazzam bir doğa ile karşılaşıyordunuz. Çadır alanlarını falan da ayarlamıştık ama sonra işte Yunan askeri botları falan... Bir takım tatsızlıklar yaşandı..."
 
"Bu ilk denememden sonra elbette yılmadım çünkü Olimpos'taki arkadaşlarım hala 'Burası berbat, ipini koparan gelmiş. Sakin bir yer olsa da gitsek' şeklinde şikayetlerde bulunuyorlardı. Ben de sonraki yaz Fethiye, Saklıkent civarında başlayan arayışlarım sonunda sahilden biraz içeride ama çok güzel ve el değmemiş bir doğa parçası buldum. Mutfaktır, bardır, bungalovdur falan derken bütün kış uğraşıp arkadaşlarla birlikte çok güzel bir tesis hazırladık. Maalesef orası da nerdeyse bütün yaz bomboş kaldı. Denizli'nin Acıpayam İlçesi'ne bağlı HacıKurtlar Köyü yakınlarında olduğumuzu ise ancak Temmuz'un ortasına doğru mekana gelen Köy Hizmetleri yetkililerinden öğrenebildim. Bu olay da benim için önemli bir ders olmuştur..."
 
 
 
Kumluca, Marisan'da ördek ve tavuklarla başbaşa geçen bir yazın ardından son bir umut tüm birikmişleri ile Piyadra'nın eşsiz doğasına yatırım yaptığını belirten Çağrı, her sene Olimpos'a bir ton laf eden o kadar insanın artık bu sözlerinin arkasında durmalarını bekliyor. Piyadra'da doğal yoğurttan, ortada dolaşan köylüsüne, ısıran kara sineklerden, sıcak birasına kadar her şeyin mevcut olduğunu vurgulayan genç işletmeci, son olarak özellikle bu yaz tatile çıkacak üniversiteli gençlere de şu mesajı verdi: 
 
"Bunca yıldır yok orası bozdu, yok burası işi ticarete döktü diyen arkadaşlara sözüm. Buyrun gelin, hep beraber Piyadra'nın ilk zamanlarını görelim. Buranın bozması için nereden baksanız en az bir iki-üç senemiz var. Hele şu yazı atlatalım bir, ondan sonra sağda solda 'Piyadra bozdu ya', 'Ben gittiğimde kimse yoktu' diyerek gönül rahatlığıyla dolaşabilirsiniz..."