Yeni Mezun İşsizlerin CV'lerine Sahte Referans Sağlayan Çete Çökertildi Üniversiteden yeni mezun olan ve iş arayan birçok kişinin CV'lerine yazmaları için referans olacak üst düzey yöneticilerle işbirliği yapan çete, dün gece yarısı İstanbul-Fatih'te yapılan bir operasyonla çökertildi. Polisin uzun süredir peşinde olduğu Sahte Referans Çetesi'nin farklı sektörlerde görev yapan üst düzey 25 yöneticiden oluşan bir ekip ile çalıştığı öğrenilirken, şu an iş dünyasında çalışan binlerce beyaz yakalının CV'sindeki referansların güvenirliği sorgulanıyor. Liderliğini Mehmet Şandıra'nın yaptığı çete toplam 8 üyesi ile birlikte dün Fatih'teki örgüt evinde ele geçirildi. Titizlikle yürütülen operasyonda binlerce CV, kartvizit ve prezantabl görünüş ele geçirilirken, çetebaşı Mehmet Şandıra ve arkadaşları yapılan ilk sorguda suçlarını itiraf ettiler. CV'lerdeki "Referans Kişiler" kısmına ismi yazılan 25 üst düzey yönetici ise yaptıklarının bir suç olduğunu bilmediklerini söyleyerek tüm suçlamaları reddetmeyi tercih ettiler. İfadelerinin ardından tutuksuz yargılanmak üzere serbest bırakılan iş adamları, iş bulma konusunda umutsuz olan gençlere ufak meblağlar karşılığında yardım etmekte hiçbir sakınca görmediklerini ifade ettiler. Ayda en az 25-30 kişiye referans olduğunu dile getiren üst düzey yönetici Oğuz Kandan (46), bugüne kadar daha bir kez bile herhangi bir şirketin çıkıp da kendisini arayarak "Ya şu çocuk hakkında ne düşünüyosun?' diye sormadığını kaydettiği konuşmasında şu açıklamaları yaptı: "İşin aslı ben pek bir şey yaptığımıza inanmıyorum. Mehmet Bey'le tanışıklığım 3-4 sene öncesine dayanır, o zamandan beri çeşitli adayların CV'lerine para karşılığında ismim referans olarak yazıldı ama dediğim gibi bugüne kadar ne arayan oldu, ne de soran. Bazen kendimi bile sorguladığım oldu, acaba bu şirketler beni adam yerine koyup da aramıyorlar mı diye ama yok, diğer arkadaşları da aramıyolarmış. Bir tek olan şu, referans kısmını dolduran adaylar iş görüşmesinde daha bir kendine güvenli oluyor, o kadar. Ben de açıkçası böyle bir şeye vesile olduğum için değil pişmanlık, gurur bile duyuyorum..." Öz geçmişine, bu şekilde sahte referans aldığı tespit edilen Gülten Ceylin (28) ise bunu yapmaya mecbur bırakıldığını ve elindeki avucundaki son parayı da Sahte Referans Çetesine verdiğini dile getirdi. 4 yıldır iş aradığını açıklayan Gülten Hanım, "İş arayanlar, özellikle yeni mezunlar bu durumu iyi bilir. Hangi ilana baksanız, yok 10 sene tecrübe ister, hangi şirkete gitseniz çok lazımmış gibi referans sorar. Referans bulacak halim olsa, zaten bir işim olurdu. Okuldan mezun olmuş adam nereye referans buluyor? En başta dayımı, amcamı falan referans göstereyim dedim ama baktım komik duruyor, ben de bu yola başvurmak zorunda kaldım. Pişman değilim..." demekle yetindi. Bulduğu iyi referanslar sonucu, büyük bir şirkette Finans müdürü olan Saim Menkul (32), kendisinin de artık referans vermeye başladığını ve bu işi hobi olarak yaptığını kaydetti. Özellikle gençlerin referans bulmakta büyük sıkıntılar çektiğini en iyi kendisinin bildiğini söyleyen Menkul, "Ben de bu yollardan çok geçtim. Özgeçmişimin referans kısmına, hobi kısmına, üye olduğu dernekler kısmına ne yazıcam diye şeyini yemiş karga gibi düşündüğüm çok oldu." derken, muhabirlere kartını vererek herhangi bir ihtiyaçları olduğunda rahatça kendisini arayabileceklerini hatırlattı. İstanbul Emniyet Teşkilatı tarafından yapılan açıklamada "Sahte Referans Çetesi"ne yönelik operasyonların büyük bir kararlılıkla devam edeceğinin vurgulanmasının yanısıra, iş dünyasındaki bütün çalışanların CV'lerindeki referans kısımlarının kontrol edilerek haksız şekilde işe girenlerin tespit edileceği duyuruldu.