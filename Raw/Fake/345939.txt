Borç Parayla İnşaat Yapıp Cep Telefonu Alarak Dünya Devi Olma Hedefi Zora Giren Türkiye, Birilerinin Kendisine Operasyon Yaptığından Emin... Yabancı yatırımcıların getirdiği kısa vadeli sıcak parayı inşaata ve tüketime yatırarak istikrarlı bir şekilde büyüyen Türkiye, bu sayede dünya devi olacak ilk ülke olma hedefinde sıkıntılı günler yaşıyor. ABD'nin faizleri düşürüp tüm dünyayı dolara boğduğu dönemde diğer gelişmekte olan ülkelerle birlikte hızlı bir büyüme gösteren ülke, gelen parayla yol, köprü ve konut yapıp ithal cep telefonu ve araba almanın kusursuz bir ekonomik strateji olduğundan en ufak bir şüphe duymazken, şu an yaşanan sıkıntıların ise birilerinin kendisine karşı oynadığı hain bir oyun olduğundan sonuna kadar emin. 2013'ten itibaren ABD'nin parasal genişleme politakasını sonlandırmasıyla birlikte eskisi gibi ucuz kredi bulamayacağı ve parasının değer kaybedeceği belliyken bu konuda hiçbir şey yapmayarak aynı hızda tüketmeye ve inşaata devam eden ülkede, an itibariyle kasada kalan yaklaşık 100 milyar dolar, çoğunluğu batılı yatırımcılara olan 500 milyar dolar kısa vadeli borç ve rekor cari açık şaşkınlık yaratsa da, bu duruma sebep olan kimliği belirsiz düşmanlara karşı moraller diri tutulmaya çalışılıyor. Vaktiyle Türkiye'nin ekonomik büyümesine ucuz kredi sağlayan ülke ve kurumlarla aynı kişiler oldukları tahmin edilen şu anki dış düşmanlara karşı kenetlenerek ve dua ederek bu sıkıntılı günleri atlatmayı ümit eden vatandaşlar da, hükümetin daha fazla inşaat ve cep telefonuna kredi bulmak için rotayı uzak doğuya çevirmesini bağımsızlık adına olumlu bir gelişe olarak değerlendiriyor.  Son 16 yıldır herhangi bir dünya çapında marka çıkarmamasına, teknoloji ve bilişimde ülkeye kaydadeğer bir döviz kazandıracak başarısı olmamasına rağmen dış borcuyla birlikte ekonomisi de 3 kat büyüyen ülkede ''biz ne yaptık ki milli gelir bu kadar arttı?'', ''Borçla büyüyor olabilir miyiz?'', ''Bunları bir ara ödememiz gerekmeyecek mi?'' gibi sorular kimsenin aklına gelmezken, aynı dönemde neredeyse bütün gelişmekte olan ülkeler aynı oranda büyüdüğü halde Türkiye'nin destansı bir başarı öyküsü yazdığına ve işte bunun çekilemediğine olan inançta da bir sarsılma söz konusu değil.