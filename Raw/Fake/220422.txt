Emniyet'ten Berkin Elvan'ın Ailesini Rahatlatan Açıklama: "Biz de Berkin'i vuran polisin peşindeyiz, gelip primini almadı henüz" 16 Haziran tarihinde İstanbul Okmeydanı’nda bakkala gitmek için dışarı çıktığı sırada başına isabet eden gaz kapsülü ile yaralanan ve 45 günü aşkın süredir yoğun bakımda bulunan 14 yaşındaki Berkin Elvan'ı vuran polisi bulmak için Emniyet Teşkilatı seferber oldu. Gezi Parkı olaylarında bu denli destansı müdahalelere vakıf olmuş memurları ödüllendirmek zorunda olduklarını kaydeden Emniyet Müdürlüğü Eğitim İşleri ve Personel Daire Başkanı Hasan Canay, "Burada herkesin önünde o arkadaşa sesleniyorum: Tevazü göstermeye hiç gerek yok, gelsin 'Berkin'i ben vurdum' desin. Kendisine en şaşaalısından tören yapıp, primini verelim" diyerek, teşkilat olarak bu işin peşini kolay kolay bırakmayacaklarını ifade etti. Dün akşam üzeri Elvan Ailesi'nin basın açıklaması yapmaya çalıştığı Taksim Meydanı'nda bugün bir basın toplantısı düzenleyen Hasan Canay, öncelikle aileye yapılan polis müdahalesini açıklığa kavuşturdu. "İşin aslı biz Berkin'in anne babasının ne diyeceğini iyi biliyoruz, onlar da bizim gibi bu olayın faillerinin peşinde. O yüzden yaz günü boş yere kendilerini yormak istemedik" diyen Eğitim İşleri ve Personel Daire Başkanı, en kısa süre içinde o polis memurunun bulunacağını ve ödüllendirileceğini vurguladı. Olayın gerçekleştiği yerde görev yapan memurların kask numaralarının olmamasından dolayı kendilerinin de çok mağdur olduklarını dile getiren Hasan Canay, Berkin'i vuran polisi görenlerin mutlaka kendilerine başvurmasını talep ederek açıklamalarına şöyle devam etti:  "Tabii yani asıl isteğimiz o arkadaşımızın göğsünü gere gere çıkıp 'Ben vurdum' demesi ancak belli ki kendisinin bazı tereddütleri var. Belli ki son zamanlarda yükselen tepkilerle birlikte 'Acaba ceza alır mıyım?' gibi bir korkuya kapılmış olabilir ki, lütfen böyle gereksiz vesveselere kapılmasın. Bugün gitse yine birinin gözünü çıkarsa, kafasını yarsa en başta biz arkasında dururuz. Ancak bilmiyorum, belki de görevini yarım bıraktığı için utanmış da olabilir. Eğer öyle ise de, hiç utanmasın. Bazısı hemen orada ölüverir, bazısı da komada kalır. Şurada ne yazıldıysa o..."  Eğitim İşleri ve Personel Daire Başkanı olarak bizzat kendisinin bu gibi durumlarda ekstra prim verilmesi için yoğun çaba gösterdiğini dile getiren Hasan Canay, "Kimse kusura bakmasın ama armutlarla elmaları ayırmak zorundayız. Türkiye tarihinin en uzun soluklu eyleminde ilaç için bir tane eylemciye gaz fişeği isabet ettiremeyen arkadaşlarımız var.  Eğer sen bu kadar kalabalıkta bunu yapamadıysan afedersin ama silahını, rozetini bırakıp gideceksin" dedi. Berkin'i vuran polis memurunun sırf diğer arkadaşlarına örnek olması için bile ortaya çıkması gerektiğinin de altını çizen Hasan Canay, "Yani tabii sadece örnek olma meselesi de değil, bunun primi de fena değil. Valla ben daire başkanıyım, eylemci başına primi falan hesap edince düz memurun maaşı benimkini geçiyor ya hahaha" diyerek, emniyet teşkilatındaki maddi olanakların bir hayli yüksek olduğunu vurguladı. Hasan Canay, hali hazırda bulunan yasal düzenlemelerin de kendilerinin elini kolunu bağladığını belirttiği konuşmasında "Valla o tip şeylerden de kurtulabilsek, hepimiz rahat edicez. Yok 45 derecelik açısıymış, yok önce uyarı ateşiymiş, bişiler bişiler... Bu adamlar bu kadar şeyi hesaplayabilse zaten polis olmazlardı." derken, her şeye rağmen henüz eylemci vurmamış polislere de moral vermeyi ihmal etmedi. Eylül ayı gibi olayların tekrar alevlenmesini beklediklerini kaydeden Canay, "Şimdi yaz vakti millet tatilde, öğrenciler memlekette. Bi eylül gelsin hele, nasıl kaynayacak buralar, öylesine sıktığın gaz fişeği bile gidecek tık diye eylemciyi bulacak... Prim için inanılmaz fırsatlar devam ediyor yani..." sözleriyle basın toplantısını noktaladı. Açıklamaların ardından Taksim Meydanı'nda, olaylarda henüz kimseyi vuramamış polisler için 100 pare biber gazı atışı yapılırken, rüzgarın da etkisiyle gazdan etkilenen emniyet teşkilatı üyeleri ve vatandaşların İstiklal Caddesi'ne doğru kaçıştıkları gözlendi.