Her Gittikleri İşletmenin Cirosunu Hesaplayan Gençlere Maliye Bakanlığı'ndan İstihdam Müjdesi... Vergi kaçakçılığıyla mücadele için etkin yöntemler arayışında olan Maliye Bakanlığı, hayata geçireceği yeni uygulama ile her gittiği işletmenin cirosunu kafadan hesaplayan gençlerden yaralanmaya hazırlanıyor. Bakanlık, yeni uygulama sayesinde, hayatını "Buraya günde şu kadar adam gelse, her biri şu kadar harcasa, ayda eder şu kadar. Düş elektriğini, suyunu sana kaldı temiz bilmem kaç para..." diyerek geçiren atıl nüfusu da ekonomiye kazandırmayı amaçlıyor. Bakanlık adına konuyla ilgili açıklamalarda bulunan Maliye Bakanlığı Müsteşarı Tevfik Basmane, uygulamanın öncelikle bar, kafe, büfe ve restoran tarzı servis sektöründeki işletmeler için hayata geçirileceğini belirterek şöyle devam etti: "Bugüne kadar bu mekanların vergi hesaplamalarını tüm iyi niyetimizle normal muhasebe kayıtları üzerinden yapmaya çalıştık ama maalesef kayıtlara bakınca memlekette bir tane adam gibi kar eden müessese yok. Denetleme için bir mekana giriyoruz, vızır vızır işliyor, müşterinin beşi giderken on beşi geliyor ancak kağıt üzerinde zarardan başka bir şey göremiyoruz. Bedava mı dağıtıyorlar, zararına mı satıyorlar bilmiyorum ama şahsen bir maliyeci olarak benim hiç itimadım kalmadı kendilerine..." Uygulamanın yasalaşmasından itibaren servis sektöründeki işletmelerin denetimlerinde muhasebe kayıtlarının kesinlikle dikkate alınmayacağını ifade eden Basmane "Artık kağıtla kuğutla uğraşmak yok. Mobil hesap uzmanı arkadaşımız kendisine tahsis ettiğimiz yemek ticket'larıyla birlikte alıcı kılığında girecek o mekana, yarım saat bir saat neyse, bir yandan yiyip içerken bir yandan da kafasından hesabını yapacak. Zaten sürekli yaptığı şey, en azından memlekete bir faydası dokunsun. O arkadaşımız ne rakam çıkardıysa biz de bakanlık olarak ona göre vergiyi keseceğiz." diyerek, ciro hesaplama yeteneğine güvenen herkesi "mobil hesap uzmanları" ordusuna katılmaya davet etti. Bakanlık müsteşarı açıklamasında, yeni uygulama sayesinde yaratılacak istihdama da dikkat çekerken şu ifadeleri kullandı: "Az çok tanıdığımız kadarıyla bu ekiplere katılacak vatandaşlarımız, bıraksalar bir ömrü ciro hesaplayıp 'abi işte açacaksın böyle bir yer hayatın kurtulur' diye hayıflanarak geçirecek, yani amiyane tabirle boş gezenin boş kalfası dediğimiz tipte şahıslar olarak kalacak. Uygulama sayesinde onlara da hayatta bir baltaya sap olma yolunda önemli bir şans vermiş olacağız..." Son olarak yeni uygulama ile ilgili olarak muhabirlerin sorularını cevaplayan Mali Ekipler Şefi Basmane, "Peki bu yeni kadro devletin sırtına ek bir yük getirmeyecek mi?" şeklindeki bir soruyu ise net bir şekilde yanıtladı: "Şimdi yeni ekipten 8 eleman olsa, ayda 20 günde 23 tane normal memurun yaptığı işi yapsalar, bunların çıkaracağı dosya 34. çarp her haftayla, 234. Topla, bunun yemeğini, yolunu çıkar, eder sana 3245. Bu da daha en kaba hesabı... Yani gördüğünüz gibi, hiçbir şey olmaz. Daha da verimli olur..."