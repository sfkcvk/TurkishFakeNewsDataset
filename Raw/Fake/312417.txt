Devletten İhraç Edilen Bir Grup Memur, Türkiye'nin İlk Özel Tapu Kadastro Müdürlüğü'nü Açmaya Hazırlanıyor FETÖ soruşturmaları neticesinde devletten ihraç edilmelerinin ardından arayışa giren bir grup memur, şansını özel sektörde deneme yolunda. TAPUSKA - Özel Bakırköy Tapu Kadastro Müdürlüğü’nün açılışı için ilk adımı bugün dükkanı tutarak atan eski memurlar, hayli umutlu… Türkiye’nin ilk Özel Tapu Kadastro Müdürlüğü’nü açmaya hazırlanan ekip bugün kameraların karşısındaydı. Heyecanlı oldukları gözlenen grup üyeleri adına ilk açıklamaları ihraç edilen eski tapu müdürü Hayri Özbenli gerçekleştirdi. Özbenli, “Valla işten atıldığımızdan beri çeşitli önerileri masaya yatırdık. Kafe açalım, İddaa bayi açalım, emlakçılık yapalım derken neden en iyi bildiğimiz işi yapmayıp piyasaya iddialı bir şekilde girmiyoruz dedik. Olay o fikirden doğru” sözleriyle yola çıkış öykülerini paylaştı. Tapu ve kadastro konusunda deneyimli 12 kişilik böyle bir kadronun kolay kolay biraraya gelmeyeceğini belirten Özbenli, en büyük sermayelerinin ‘insan’ olduğunu vurgulayarak şöyle devam etti: “Evet sermayemiz insan arkadaşlar. Başka da pek bir sermaye gerekmiyormuş zaten. Birkaç masa bilgisayar falan bir-iki tane de mühür lazım. Mühürleri zaten atılırken yanımıza hatıra olarak almıştık. O şekilde 1-0 da önde başlıyoruz aslında yarışa. Bu işin özel sektörde daha evvel yapılmamış olması da şaşırtıcı aslında. Hem sermaye tarafı böyle, hem kar marjı yüksek. Neyse, dertlerine yansınlar. Böyle bir fikir ilk bizim aklımıza geldi neticede. Özel sektörde biliyorsunuz piyasaya ilk giren kazanır.” Hayri Özbenli, Türkiye’nin ilk özel tapu kadastro müdürlüğünün ofisini de bu sabah itibariye tuttuklarını müjdeledi. “Tam bizim eski dairenin, tapunun karşısında tuttuk. İlk haftaya özel tapu ve kadastro işlerinde %50 indirimle piyasaya hem rekabet hem kalite getirmeyi hedefliyoruz” diyen Özbenli, bu tip kampanyaları sık sık yapacaklarını da sözlerine ekledi. Gelen bir soru üzerine işletmelerinin yasalara uygun olup olmadıkları hakkında da bilgi veren Özbenli, “Çok öyle oralara takılmayın arkadaşlar. Mühürse mühür, resmi evraksa resmi evrak, imzaysa imza, bizde hepsi mevcut. Bakın özel radyolar da bir zamanlar güya yasal değildi, ne oldu sonunda? İşte biz de o şekilde halledicez inşallah durumu. Bu ülke  artık o köhne dairelerden kurtulup şöyle rahat bir ofiste ıhlamurunu yudumlarken kadastro hizmeti almayı hak etmiyor mu?" diyerek mevzuat sorununun bir şekilde çözüleceğini ifade etti.  Tüm basın mensuplarını önümüzdeki cuma günü yapacakları açılış organizasyonuna da davet eden deneyimli tapucu, "Ee  gelmişken de artık evrağın arasına 3-5 bi şey sıkıştırırsınız. Siftah olsun ehehe..." sözleriyle açıklamalarına son verdi.