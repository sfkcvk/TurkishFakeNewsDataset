Taksiciler Odası Başkanı, ''Kısa Mesafe'' Gerekçesiyle Çağlayan Adliyesi Önündeki Protestoya Katılmayan Binlerce Meslektaşına Ateş Püskürdü... UBER'a karşı açtığı davanın dün gerçekleşen duruşmasının ardından binlerce taksiciyle birlikte Çağlayan Adliyesi önünde devasa bir protesto eylemi planlayan Taksiciler Odası'nda, eylemin sönük geçmesi nedeniyle hayal kırıklığı ve öfke hakim. Davayı kamuoyunun gündemine getirmek ve seslerini duyurmak amacıyla duruşmanın hemen ardından binlerce taksicinin araçlarıyla birlikte Çağlayan Adliyesi önünde bulunmasını isteyen oda başkanı Eyüp Aksu, katılımın 23 taksiyle sınırlı kalmasının şokunu yaşıyor. Düzenlediği basın toplantısında, 17.500 taksici arasından eyleme katılan 23 meslektaşına teşekkür ederek sözlerine başlayan Aksu, "Diğerlerine ise sadece yazıklar olsun diyorum. Bari bize yapmayın arkadaş" sözleriyle tepkisini dile getirdi.  Özellikle Taksim, Mecidiyeköy, Şişli ve Levent civarında bulunan taksicilerden yoğun bir katılım beklediklerini belirten Aksu, açıklamalarına şöyle devam etti: "Ancak maalesef en büyük darbeyi de yine bunlardan yedik. Odada görevli arkadaşlarla birlikte 'Abi eylem yapıcaz, hepimizin ekmek parası için önemli bir gün. Mutlaka gelin' diye tek tek herkesi aradık, 'Tamam abi nereye geliyoruz?' diye yanıt verdiler. 'Çağlayan'a, Adliye'nin oraya. 5 dakka mesafe, gelin hemen' diyince birden seslerinin tonu değişti. Kimisi de direkt telefonu suratımıza kapattı. Müşteri olmadığımızı da biliyorlar halbuki. Zannedersem yakın mesafeyi duyunca direkt refleks olarak öyle bir tepki verildi. Onları da anlıyorum ama ne olursa olsun ayıp yani. Şurada yüz yüze bakıyoruz..." Eyleme çağırdıkları taksicilerin bir kısmından da 'Abi değişim saati, Çağlayan trafiğine girersem yetişemem' yanıtı aldıklarını, Anadolu yakasındaki meslektaşlarının ise 'Bu saatte köprüye giremem, dönüş çok sıkıntı oluyor' gerekçesiyle katılmayı reddetiklerini söyleyen Aksu, son çare olarak BiTaksi üzerinden çağırdıkları 220 civarında taksiden 23'ünün söz verdiği gibi gelmesiyle sönük de olsa bir eylem gerçekleştirmeyi başardıklarını ifade etti.