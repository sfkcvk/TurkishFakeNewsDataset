30 Ağustos Tatilini Kurban Bayramı ile Birleştiren Genç Bankacı, Çalışma Hayatının En Büyük Başarısına İmza Attı Özel bir bankada yatırım uzmanı olarak çalışan Cem Ertek (29), bugünlerde beş yıllık mesleki kariyerinin zirvesine ulaşmanın keyfini çıkartıyor. Geçtiğimiz haftasonunu 30 Ağustos'la, 30 Ağustos'u da Kurban Bayramı ile birleştirmeyi başaran genç finansçı, kendisini zafere götüren süreci kamuoyu ile paylaştı. Genç bankacı, genel müdürlük ve insan kaynakları arasında gerçekleştirdiği mekik diplomasisi ve ardı ardına gelen başarılı stratejik hamleler sayesinde hayal bile edemediği bir başarıya imza attı. Aynı bankadan bir iş arkadaşıyla birlikte tatilini sürdürdüğü Kaş'ta basın mensuplarına konuşan Ertek, ''Bugüne değin en fazla Perşembe'ye gelen tatilleri haftasonuna bağlayabilmiştim. Ha bi iki kere de hastayım bahanesiyle, işe öğlenleyin gitmişliğim var ancak bu sefer hedefi büyük koydum. İnandım ve başardım'' sözleriyle başarısından duyduğu gururu dile getirdi. Genç bankacı, zaferin öyküsünü ise şöyle aktardı: ''Tabii öncelikle şunu ifade etmek isterim, özellikle milli birlik ve beraberliğe ihtiyaç duyduğumuz şu günlerde 30 Ağustos Zafer Bayramı ve Kurban Bayramı'na hepimizin çok ihtiyacı vardı. Özellikle de benim. Belki İK Direktörü, 'Cem daha geçen ay yıllık izinden dönmüşsün. İmkansız yani. Kusura bakma, Çarşamba burdasın' diyerek cesaretimi kırmaya çalıştı, Departman yöneticimiz 'İstiyorsan direktörle konuşayım ama en fazla ücretsiz izin olabilir, fazlasını bekleme. Yıl sonu performans değerlendirmesine de yansır bu' diye beni yolumdan döndürmeye çalıştı ancak vazgeçmedim.  Evi su bastığını söyleyerek Pazartesi'den yırttım. Bunun için grafiker bi arkadaşımdan yardım alarak yaptığım evin su altındaki fotoğraflarını sabah 7.45'de şirkete mail atıp sosyal medya hesaplarımdan da paylaştım. Öyle inandırıcı oldu ki müdürüm dahil herkes büyük geçmiş olsun diledi. Çarşamba-Perşembe-Cuma için de bir arkadaşın Özel bir üniversitenin hastanesinde doktor olan akrabası vesilesiyle 3 günlük bulaşıcı hastalıklı heyet raporunu dayadım. Motive bir şekilde hedefe odaklanarak, biraz da çamura yatma ve yüzsüzlükle iş hayatında buralara kadar geldim. Buralar derken, Kaş işte...''  Cuma gününden bu yana Cem Ertek ile birlikte tatil yapan iş arkadaşı Oğuz Kocaman (26) ise, kendinin en fazla Cuma ile Salı gününü birleştirebildiğini ve bu akşam yola çıkacağı için iki gündür stres içinde olduğunu dile getirdi. Tatilin ilk günü yol yorgunluğundan, kalan günleri de ''Aha şimdi bitti, yarın bitti'' gerginliğinden dolayı pek verim alamadığını belirten Oğuz Kocaman, ''Valla Cem Abi şirkette hepimize ilham kaynağı oldu. Bundan sonra böyle bir tatil birleştirme olur mu? Zor. Ancak yine de imkansız değilmiş. Bunu gördük en azından'' ifadelerini kullandı. Oğuz Kocaman, daha sonra havalimanına yetişmek için bavullarını almak üzere kaldıkları pansiyonun lobisine geçerken, akşam denizini kaçırmak istemeyen Cem Ertek ise sahile doğru harekete geçti. ''Bu akşam yorgun argın yola çıkıp, yarın bitap şekilde işe gidecek herkese şimdiden sabır diliyorum. Ben de heralde bi daha bu kadar tatili ancak emekli olunca, Ayvalık'ta falan yaparım. Kısmet bakalım'' sözleriyle açıklamalarına son veren genç finansçı, havlusunu almayı unuttuğunu fark ederek apar topar odasına çıktı.