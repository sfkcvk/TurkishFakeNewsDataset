Şeyma Subaşı'nın Kim Olduğunu Öğrenmeme Mücadelesinde 2. Yılını Dolduran Mine Ezgit(30) İçin Çember Giderek Daralıyor... Mine Ezgit, en büyük zevklerinden biri Şeyma Subaşı, Asena Atalay, Bahar Candan gibi isimler her gündeme geldiğinde sosyal medya hesaplarından 'O kim yaa?' paylaşımı yapmak olan yüz binlerce özel insandan biri. Adını 2 yıldır duyduğu Şeyma Subaşı'nın kim olduğunu öğrenmemek için Google'a karşı çetin bir mücadele veren Ezgit, ünlü ismin son olarak Ahmet Hakan'la yaşadığı polemikle gündeme gelmesinin ardından belki de en zor günlerinden birini yaşıyor. Ezgit, Şeyma Subaşı'nın önce Hürriyet gazetesine verdiği röportaj, sonra da aynı röportajdaki bazı ifadeleri yüzünden Ahmet Hakan'ın köşesinde alay konusu olmasıyla gündeme gelmesinin ardından dün Facebook hesabında bir kez daha "Şeyma Subaşı kim ya? Gerçekten soruyorum :)" yazarak çevresinde büyük takdir toplamıştı.  Kimsenin "Lan o kadar merak ediyorsan git google'a sor, instagram'da arat. Buradan niye soruyon?" dememesi sayesinde magazin ünlülerini herhangi bir şekilde tanımamanın ayrıcalığını bir kez daha doyasıya yaşayan Ezgit, Ahmet Hakan isminin de bir şekilde olaya dahil olmasının ardından bu vasfını kaybetme tehlikesiyle karşı karşıya. Şeyma Subaşı - Ahmet Hakan polemiğinin büyümesi halinde Subaşı'nın yeterince ünlü olacağına ve artık kim olduğunu öğrenmemenin imkansız hale geleceğine dikkat çeken talihsiz kadın, içinde bulunduğu tehlikeyi şu sözlerle aktardı:  "Aynısı daha evvel Aleyna Tilki için olmuştu. Sonra Asena Atalay, daha sonra da Bahar Candan. Bunların hepsi için ilk ortaya çıktıkları günlerde 'O kim ya? :)' dedim, herkes onları konuşurken magazinle falan hiç işim olmadığını göstermeme büyük yardımları dokundu ama sonra bir şekilde fazla gündeme gelince artık mecburen kim olduklarını öğrenmek zorunda kaldım. Elimde şu an bir tek Şeyma var. Allah muhafaza o da giderse ne yaparım bilmiyorum..." Şeyma Subaşı'nın kim olduğunun netleşmesi durumunda alternatif isim arayışlarına da şimdiden başladığını belirten Ezgit, "Danla Biliç diye bi kız var mesela adını duyuyorum ama o henüz 'o kim ya' demek için yeterince ünlü değil sanırım. Anneme söyledim, o da 'o kim ya?' dedi, oradan anladım. Biraz eskidi ama Eda Taşpınar'a geri dönebilirim belki. Neticede hala kim olduğunu bilmiyorum. Bakalım artık Allah bir yol gösterecek..." sözleriyle de mücadelesinden vazgeçmeyeceğini bir kez daha gözler önüne serdi.