Milletvekili Kaçırma Eylemi GS-FB Derbisi Nedeniyle Arada Kaynayan PKK, İçişleri Bakanı'nın Konuyla İlgili Saçma Birşeyler Söylemesini Bekliyor Dün akşam Tunceli'de CHP Milletvekili Hüseyin Aygün'ü kaçıran terör örgütü PKK, eylemin beklendiği kadar ses getirmemesinin yarattığı hayal kırıklığını aşmaya çalışıyor. Talihsiz bir zamanlamayla Galatasaray-Fenerbahçe maçının olduğu akşama denk gelmesi nedeniyle eylemin kamuoyunda yeterli ilgiyi göremediğinden yakınan örgüt yönetiminde ümitler, başta İçişleri Bakanı idris Naim Şahin olmak üzere hükümet kanadından gelecek fantastik bir açıklamaya bağlanmış durumda.
 
Olayın ardından ROJ TV'ye kısa bir açıklamada bulunan PKK'nın 2. adamı Murat Karayılan ise, eylemin başarıyla tamamlandığı haberini alır almaz heyecanla internet'teki haber sitelerine baktığını belirterek şöyle devam etti: 
 
"Moral bozmak gibi olmasın ama maalesef karşılaştığım manzara onca emeğin heba olduğunu gösteriyor. Bakın haber başlıklarının sıralaması aynen şöyle: 1. "Galatasaray kupada da süper", 2. "Volkan'dan Fener'e kötü haber", 3. "Ve londra kapanışta da büyüledi" 4. "Bu kızlar ne yapıyor?" ve 5...maalesef 5 bizim haber... Ben, yanlış anlaşılmasın merak ederek baktım, en azından twitter'a çıplak fotoğraf koyan o kızları geçmeliydik diye düşünüyorum."
 
Her şeye rağmen yine de eylemden tam olarak ümidi kesmediklerini de sözlerine ekleyen Karayılan, başta İdris Naim Şahin olmak üzere, Bülent Arınç ve Egemen Bağış gibi isimlerin önümüzdeki günlerde yapacakları tek bir açıklamayla olayı tekrar gündeme taşıma potansiyelleri olduğuna dikkat çekti.