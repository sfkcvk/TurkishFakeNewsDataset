WhatsApp 2016’nın En Çok Sessize Alınan Gruplarını Açıkladı: Lise Arkadaşları, Okul Velileri ve Akrabalar Yine Zirvede... Dünyaca ünlü mesajlaşma uygulaması Whatsapp, geride kalan yılın öne çıkan bilgilerinden derlediği 2016 Raporu’nu yayınladı. Rapora göre geçtiğimiz yıl olduğu gibi bu sene de sessize alınan gruplarda lise arkadaşları, çocuğun gittiği okulun velileri ve akrabalar başı çekiyor. Bugün bir basın toplantısı düzenleyen Whatsapp Halkla İlişkiler Grup Müdürü Bernard McWilson, 2016 yılına ilişkin istatistikleri paylaştı. McWilson, “Evet, beklediğimiz bir sonuçtu, verilerle beraber iyice emin olduk. Bu yıl da uygulamamız bünyesinde milyonlarca grup kurulmakla birlikte yine aynı grupların %93'ü de kullanıcılar tarafından sessize alınmış. Kısaca yine bir şey anlamadık. Grup konuşmasını seviyor musunuz sevmiyor musunuz hala belli değil.” ifadelerini kullandı. “Gruba illa komik isim vermeye çalışanından tut, 2 aydır kimsenin bir şey yazmadığı gruba durup dururken komik video link'i atanına, 9 üyesinin 6’sının sessize aldığı bir gruba gecede 170 mesaj atanına dek gerçekten ilginç bir kitleyle karşı karşıyayız." diyen Mcwilson, grubu belli bir amaç için kurup o amaca uygun kullananların ve işi bitince efendi gibi kapatanların oranının maalesef %1.7'de kaldığını da üzülerek ifade etti.  Bernard McWilson açıklamalarının ardından 2016 Raporu’nda yer alan, Whatsapp gruplarına ilişkin bilgilerin sunumuna geçti. İşte McWilson’un ortaya koyduğu ‘En çok sessize alınan gruplar ve detaylı kullancı analizi’ verileri…  Çocukları aynı okula giden velilerin, öğretmeni de ekleyerek kurdukları grupları sessize alan da ilk olarak yine öğretmenler oluyor. Grup bir süre kitap okumanın faydalarından, eğitimin öneminden bahsedilmesinin ardından ilk "Hayırlı cumalar" mesajıyla birlikte seri halde sessize alınmaya başlanıyor. Ek bir bilgi olarak Ankara Türkan Kıvılcımlı İlkokulu 1A sınıfı velilerinden İbrahim Koçarslan, grup üyelerinden Figen Özbilge’ye utanmadan yürümekte…  Ya pilav günü munasebetiyle ya da öylesine bir anlık gazla kurulan lise arkadaşları grubunda ortalama olarak 22 erkek 8 kadın mevcut. Kadınların tamamı ilk 10 gün içerisinde grubu sessize alıyor. Geriye kalanlar lise günlerini aratmayacak şekilde hayvanlaşabiliyor. Günlük İddaa tahminleri, futbol tartışmaları ve birilkte iş kurma girişimleri grubun vazgeçilmezi. “Bir ara buluşalım yaa” cümlesi takriben ayda 2 kez kuruluyor. “Beyler kızlar var küfretmeyin a.q.” cümlesine random gülmeleriyle meşhurlar.  İlk haftalarda hal hatır sorma ve ailenin küçüklerinin sevimli fotoğraflarını yollama amacıyla kurulan grup bir süre sonra sonsuz bir dedikodu alanına evriliyor. Gruba alınanlar ve alınmayanlar yüzünden sık sık kavga çıkıyor. Whatsapp’ın kodlanmasından yıllar öncesine dayanan “Sevilay’ın kocası aldattı araya girdik de nooldu? Geri barıştılar biz kötü olduk” konuları için bu gruplar biçilmiş kaftan. Genellikle ailenin en gençleri ilk sessize alanlar oluyor ve bir müddet sonra “Oğlum Halan bi şey yazmış cevap versene kadına ayıp” şeklinde ebeveyn azarı işitiyor.  Genellikle yıllık toplantıların ardından yöneticinin dahiyane bir fikir bulmuşçasına yaptığı öneri sonucunda kuruluyorlar. Bayramlarda tebrik yollama, B-Blok'ta oturan o taş hatunun numarasını öğrenme ve özellikle bekar sakinler arasında karşılıklı flörtleşme gibi işlevsel olduğu yerler var. Ancak zemin gerçekten çok kaygan. Daha geçen hafta Edirne’de bir apartman komşuları grubunda gece 02:15 sularında “Şu an bağıra bağıra s.kişen kimse yazıklar olsun, çoluğumuz çocuğumuz var” paylaşımı yapıldı. Sessize alanlar yine en karlı çıkanlar oldu.  ‘Albazlar Holding’ ismiyle en geniş grubun kurulumunu genellikle ‘Albazlar Satınalma’, ‘Albazlar Muhasebe’, ‘Albazlar İK’ gibi alt grupların oluşumu takip ediyor. Bu dallanmalar satın almadan 2 kişinin, muhasebeden 3 kişinin ve CEO’nun dahil olduğu ‘2017 Bütçe Çalışma Grubu’ gibi çapraz yeni gruplara vesile oluyor. Çıplak fotoğraf göndermemek için maksimum dikkat edilmesi gereken gruplar bunlar. Sessize almak doğru tercih ancak her an verilen bir işi kaçırma olasılığı mevcut…