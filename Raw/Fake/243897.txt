Bekir Bozdağ: ''İstesek fezleke olayını da yasaklarız aslında...'' 17 Aralık’ta başlatılan yolsuzluk ve rüşvet operasyonuna adı karışan 4 eski bakanla ilgili hazırlanan fezlekeler için olağanüstü toplanan mecliste gerginlik sürüyor. Bugünkü oturumda AK Parti gurubu tarafından fezlekelerin okunmasına izin verilememesi muhalefet partileri tarafından protesto edilirken, Adalet Bakanı Bekir Bozdağ "Ya dua etsinler fezleke diye bir şey var, istesek iki dakikada yasa çıkartır onu da kaldırırız. O zaman neyi okutacaklar?" sözleriyle iyi niyetlerinin suistimal edildiğini belirtti. Meclis Başkanvekili Sadık Yakut'un verdiği aralardan birinde basın mensuplarıyla sohbet eden Adalet Bakanı Bozdağ, AK Parti'nin demokrasi adına attığı adımların bedelini ödediğine dikkat çekti.  "Arkadaş biz 3 aydır bunları meclise getirmemek için uğraşıyoruz. Allah için bir tane muhalefet üyesi gelsin 'Niye' diye sorsun... Niye? Çünkü Türkiye yasakçı bir ülke olmasın diye. İstesek fezleke denen şeyi komple bir günde yasaklarız ama demokratik bir Türkiye için bunu istemiyoruz. Kaldı ki, burada bi iyi niyet de yok. Fezleke meclise geldi hadi. Bu arkadaşlarımız soruşturulsa nolacak? Diyelim suçlu çıktılar. Neye göre suç? Kanuna göre. E o kanun da değişitiririz, nolacak yani? O zaman bu neyin kavgasıdır? Düşününce insanın aklı almıyor gerçekten... " Konuşmasına "Seçim öncesi böyle şeyleri gündeme getirerek bizim sabrımızı zorluyorlar resmen. Hayır kafamıza bozulsa lan hadi yapmıyoruz seçim meçim desek, kim ne diyecek? Burada milli iradeyiz neticede. İstesek seçimi de kaldırırız. İyi kötü gene gönlünüz olsun diye bişeyler yapmaya çalışıyoruz ama anlayan yok..." sözleriyle devam eden Adalet Bakanı, Ak Parti grubu olarak demokrasi mücadelesinden geri adım atmamak için kendilerini zor tuttuklarını dile getirdi. Meclis oturumunun yeniden başlaması üzerine müsaade isteyen Bekir Bozdağ, gazetecilerin yanından ayrılmaya çalıştığı sırada gelen bir soruya ise sert tepki verdi. "Peki Sayın Bakan'ım, fezlekenin içeriği hakkında siz bir bilgi verebilecek misiniz? Kamuoyundan saklanan bir şey mi var?" şeklindeki soru karşısında oldukça sinirlenen Bozdağ son olarak şunları kaydetti:  "Bak mesela sen şimdi gazeteci arkadaşım bana bu soruyu sordun. Ben istesem yarın kanun çıkarır bakana soru sormayı da Başbakan'ın iznine bağlarım ya da ne biliym hiç uğraşmak istemiyosam komple soru olayını yasaklarım, o çengel gibi işareti çıkarırım Türkçe'den. Bi el kaldırmaya bakar yani. Neyse madem sordun hadi senin de hatırın kalmasın: Fezlekeyi ben okudum evet, ve gerçekten çok sıkıcı. 300 sayfa akmak bilmiyor, sonunda da herkes aklanıyor. Fezleke fezleke dediğiniz bu yani..."