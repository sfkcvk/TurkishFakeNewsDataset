Gençlik Ve Spor Bakanlığı: ''He şimdi başlasanız 2 aya şekle girersiniz he...'' Havaların yavaş yavaş ısınmasıyla birlikte Türkiye çapında zayıflama faaliyetleri de tam gaz sürerken, Gençlik ve Spor Bakanlığı'ndan vatandaşları cesaretlendirecek açıklamalar geldi.  Bakanlık Müsteşarı Atalay Şendirek düzenlediği basın toplantısında yaz öncesi son bir umut kendisini spora veren vatandaşlara güvenlerinin tam olduğunu belirterek; "Eminiz 2 ay falan spor yapınca antik Yunan heykeli gibi vücutlara sahip bir toplumumuz olacak... Ehehe... 2 ay ya... Ekmeği kes, bitti... Sadece 2 ay..." ifadelerini kullandı. Her sene yılın bu dönemlerinde artış gösteren "Spora başlıyorum kanka, iki aya kalmaz vücut kendini toplar" şeklindeki iddiaların Bakanlık tarafından büyük bir ciddiyetle izlendiğini kaydeden Müsteşar Şendirek, "Her bir iddiayı yakından takip ediyoruz, zira sonuçları görmek gerçekten çok eğlenceli" dedi. Bugüne kadar pek bir sonuç alınmasa da toplumda yılın belli dönemlerinde artan spor sevgisinin her şeye rağmen önemli olduğunun altını çizen deneyimli Müsteşar, konuşmasına şu sözlerle devam etti: "Spor da değil aslında, günde 1 saat yürüyüp, ekmeği kestiniz mi bence tamamdır ya... 2 ay bile çok ahahaha... Çok pardon... Neyse ne diyordum? Hah 1 aya kalmaz adonisler çıkar. Zaten o kaslar aslında var yani vücutta, biraz yağ oranını düşürücen o kadar. Şey yapanlar da çok iyi yolda bak söyliyim, öğlen hayvan gibi yiyip  'Ayy akşam sadece salata yicem' diyenler. Onların vücut daha da bi şekle giriyor... Valla... ehehehe... Çünkü babanız da 2 ayda vücudunu aynen böyle şekle sokmuştu. Genetik böyle bizde, ehehehe... " Bakanlığa gelerek iddialarını ortaya koyan vatandaşların 2 ay içerisinde verdikleri kilo başına prim kazanacağını ifade eden Müsteşar Şendirek, "Yaa çok da kas yapmanıza gerek yok aslında. Böyle Brad Pitt ayarında olsa phımmmffff... Neyse tamam yüzün bence, yüzmek iyi, tüm vücudu aahahah ayneyse devam edemiycem ben çocuklar..." sözleriyle konuşmasına son verdi.