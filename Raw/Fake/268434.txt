1. Geleneksel Memuriyet Kongresi ‘‘Şu an sistem yok’’ Gerekçesiyle Yarıda Kaldı 1. Geleneksel Memuriyet Kongresi Türkiye'nin çeşitli yerlerinden iki bin idari izinli memurun katılımıyla beraber dün Ankara Congressium'da başladı. Dünyadaki teknolojik yeniliklere memurları entegre etmeyi ve genel memur imajını masaya yatırmayı amaçlayan kongre, öğleden sonra ‘sistemin gitmesi’ sebebiyle yarıda kaldı. Günün geri kalanını boş geçiren katılımcı memurlar büyük bir mutlulukla Ankara sokaklarına aktı. Türkiye’de ilk kez düzenlenen kongre, Çalışma Başbakanlığı Müsteşar Yardımcısı Ramazan Bilener'in konuşmasıyla başladı. Müsteşar Yardımcısı’nın “Valla benim bu memuriyetten çektiğimi kimse çekmemiştir. Halen daha sokağa çıksanız 'Müsteşar ne demek, ne iş yapar' diye sorsanız çoğu kişi cevap veremez. Bakanları tanıyorsunuz, ben onlardan daha çok çalışıyorum ama inan olsun tanıyan yok. Geçen mandalina alırken pazarcı elime vurup 'Abi onları mıncıklama. gözünle seç' diye azarladı. Bakana bunu yapsan seni paket ederler” şeklindeki açılış metni salonda duygu dolu anların yaşanmasına sebep oldu. Ancak, dakikalar geçmesine rağmen bir türlü bitmek bilmeyen konuşma salondaki duygusal iklimin hızla bıkkınlık dolu inlemelere dönüşmesine yol açtı. Durumun fark edilmesi üzerine, çay molasına gidildi. Müsteşar Yardımcısının hayli uzun konuşması ve çay molasının bitiminin ardından, kongrenin ana toplantı gündemlerinden olan yenilikler ve teknolojik gelişmeler başlığına geçildi. Memuriyetini Hacettepe Üniversitesi Öğrenci İşleri’nde sürdüren Berşan Kebikeç’in ‘Memuriyette inovasyon mümkün mü? Memur dün neydi bugün ne?’ konulu sunumu tüm katılımcılar tarafından dikkatle takip edildi. Sunumu boyunca, memuriyetle inovasyon arasında sıkı bağlar kurulması gerektiğini vurgulayan Kebikeç’in ‘Yeni teknolojiye alışmak: Kamu kurumlarında mülga olan Solitaire yerine Candy Crush adaptasyonu’ isimli çalışması salondan büyük alkış aldı. Slaytların bitmesiyle birlikte soru cevap bölümüne geçen öğrenci işleri çalışanı Berşan Kebikeç'in katılımcılardan gelen sorulara “Bilmiyorum. O işe biz bakmıyoruz”, “Siz form doldurun yarın bakarız”, “O belgeyi biz veremiyoruz. Onun için üst katta Gizem hanımla görüşmeniz gerekiyor” şeklinde cevaplar vermesi ise “İşte memurla empati kurabilen gerçek bir memur” görüşünün pekişmesine neden oldu. Son olarak “Laboratuar sonuçlarını öğleden sonra veriyoruz” diyen Kebikeç, bu sözleriyle hem öğle tatilinin geldiğini müjdeledi hem de sağlık sektöründe çalışan memurları da unutmadığını gösterdi. Saat 13.30'da başlayan ikinci oturumda Dr. Fatih Yıkman, ‘Memurun imajı: Bu Tarz Benim-Memur Özel’ konulu konuşmasını yapmak üzere geldiği sıradaysa yemekte yağlı haşlama yiyen katılımcıların uyukladığı görüldü. Dr. Fatih Yıkman konuşmasında “Kahverengi takımın içine pembe kravat taktık diye bizi hor gördüler. Öbürsüleştiler. Şimdi soruyorum bu tarzın kime ne zararı var?” dedikten sonra ekose ceketin altına rahatlıkla pötikare gömlek giyilip, kombinin yün kravatla tamamlanabileceğini söylemesi özellikler salondaki henüz uyumamış erkek memurlar tarafından yoğun alkışla karşılandı. Son olarak, günün üçüncü oturumunda sunumunu yapmak üzere gelen SGK Memuru İnci Demin'in bilgisayarını hazırlarken “Ay ben yanlış bir şeye bastım galiba. Ekran gitti” demesi salonda gülüşmelere neden oldu. Arızanın giderilememesi üzerine moderatör Alper Göbek’ten gelen “Arkadaşlar maalesef şu anda sistem yok. Sunumu erteliyoruz” açıklamasıysa büyük bir mutlulukla karşılandı. Moderatörün “Ya gelir şimdi, şaaparız, hallederiz” sözlerine “Ohoo mesai bitti sayılır saat olmuş 2 buçuk” tepkisini veren memur kitleleri, üç gün devam edecek olan kongrede sistemin hiç düzelmemesi umuduyla salonu boşalttı.