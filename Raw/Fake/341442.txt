Kurdaki Yükseliş Nedeniyle Uzunca Bir Süre Yurt Dışı Tatili Görünmeyen Ceren Yumak(28), 2 Yıl Önceki İtalya Tatiline Ait TBT'leri 2 Haftada 1'e Düşürme Kararı Aldı... Euro ve Dolar'daki yükselişin ardından yurt dışı tatil planlarını süresiz olarak ertelemek zorunda kalan yüzbinlerden biri olan Ceren Yumak(28), geçmiş yurt dışı taillerinden kalan fotoğrafları idareli kullanma kararı aldı.  Her perşembe 2 yıl önce İtalya'da geçirdiği 1 haftalık yaz tatilinden kalan fotoğrafları #tbt hashtag'iyle 438 takipçisinin beğenisine sunan Ceren Yumak, geçtiğimiz haftayı üniversite yıllarına ait bir tbt'yle kapatarak sevenlerini hem şaşırtmış hem de üzmüştü. Yumak'ın İtalya tatiline ait fotoğrafların sonuna gelindiği yönündeki söylentiler piyasalarda paniğe yol açarken, genç kadın bu haftaki tbt öncesi yaptığı açıklamayla spekülasyonlara son verdi. Yumak, yine bir İtalya tatiline ait fotoğrafla geri döneceğinin müjdesini verirken, ekonomik tedbirler çerçevesinde aldığı bir dizi kararı da takipçileriyle paylaştı. Elinde şu an 70 kadar İtalya tatili fotoğrafı olduğunu belirten Yumak, ''Bu sene belli ki yalan oldu. Seneye ne olacağı hiç belli değil. Bu hızla gidersem önümüzdeki yaz sonuna tbt darboğazına girmem kaçınılmaz görünüyor. Yunanistan bile pahalı mk. Hadi anneler günü haftası anneyle çocukluk resmi paylaşıp kurtardık ama geriye yine 51 hafta kalıyor. Ne yapıcam ben ondan sonra? Taş mı paylaşıcam?'' derken, tasarruf tedbirleri çerçevesinde 70 fotoğrafı en az 3 yıl idare edecek şekilde kullanma kararı aldığını açıkladı.  Bu çerçevede yurt dışı tatil tbt'lerini 2 haftada bire indiren Yumak, ekonomik gelişmelere bağlı olarak orta vadede kararın negatif ya da pozitif yönde revize edilebileceğini de sözlerine ekledi.