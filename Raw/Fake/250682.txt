Türkiye, Okumadığı Bir Romancının Ardından Şimdi de İzlemediği Bir Yönetmenin Kazandığı Uluslararası Başarının Gururunu Yaşıyor... Geçtiğimiz hafta sonu Nuri Bilgi Ceylan'ın Cannes'da aldığı Altın Palmiye ödülüyle birlikte Türkiye bir kez daha kim olduğunu ve tam olarak ne yaptığını bilmediği bir sanatçısının uluslarası arenadaki başarısının gururunu yaşıyor. Benzeri bir gururu en son 2006 ne yazdığı çok bilinmeyen bir romancısının nobel ödülü almasıyla yaşayan vatandaşlar, bir köşede kendi kendilerine bir şeyler yapan gözlüklü tiplerin arada bir böyle bir ödülle ortaya çıkmasının hem şaşırtıcı hem sevindirici olduğunu dile getirdiler.  Milli Takım'ın Dünya Kupası'na gidememesi ve 2020 Olimpiyatlarının kaybedilmesiyle uluslararası arenada başarıya hasret kalan Türkiye, özlediği zaferi 3 saat 16 dakika süren, büyük ihtimalle sıkıcı bir filmle elde etmenin şaşkınlığını ve gururunu aynı anda yaşıyor. Konuyla ilgili olarak mikrofonlara konuşan vatandaşların ortak görüşü "Bu adamlar kim ve daha önemlisi niye böyle şeyler yapıyorlar bir fikrimiz yok ama aferin gene de çocuklara..." şeklinde olurken, öne çıkan bazı demeçlerse şöyle: Süleyman Güreli(42): Cüneyt Çakır'ın Şampiyonlar Ligi finalinde 4. hakem olmasından sonra adeta pastanın üstündeki krema oldu bu ödül. Milletçe göğüsümüzü kabartan bir hafta sonu yaşadık... Cemile Yücesoylar(34): Bence Altın Palmiye'yi hak eden daha birçok plajımız var ama iyi tanıtamıyoruz işte... Bilge Fereke(27): Nuri Bilge Ceylan'ı gönülden tebrik ediyorum. Başarı çok güzel ama önemli olan devamını getirmek. Umarım onlar da bir Mazhar Fuat Özkan gibi yıllarca hiç dağılmadan yollarında devam ederler... Egemen Hünel(32): Ben özellikle yarışmaya Türkçe bir filmle katılmasını takdir ettim. Yıllarca Erovizyon'a ingilizce şarkıyla katılanlar umarım bir ders almışlardır. Demek ki isteyince oluyormuş... Pelin Tenyürek (24): Bence çok önemli bir başarı. Kimsenin izlemeyeceğini bile bile film çekiyorsunuz düşünün... Aynı benim kişisel blog'um gibi... Darısı başıma artık... Hasan Sebürcü (62): Nuri Kantar'dan sonra, bir başka Nuri'nin de bize bu denli mutlu etmesi karşısında ne desek az. Ha bi de Nuri Şahin var... Teşekkürler Nuriler... Melike Şendal(47): Bi de dinlemediğimiz piyanist var, o da çok iyi diyolar. Helal olsun bu çocuklara... Ödülün ardından tek kutlama etkinliği ise sanatçının memleketi ve aynı zamanda ilk filmlerini çektiği yer olan Çanakkale'nin Yenice ilçesinde düzenlendi. İlçe merkezine kurulan dev perdede Nuri Bilge Ceylan'ın hayatının anlatıldığı barkovizyon gösterisi büyük alkış alırken, filmlerinin sırayla izlenmesi etkinliği ise gerginliğe yol açtı. Yönetmenin "Mayıs Sıkıntısı" filminin gösterimiyle başlayan etkinlik, 20. dakikada vatandaşlardan gelen "yaa çok güzel de şimdi bunları salim kafa izlemek lazım. Deprem meprem derken dikkatimizi veremeyiz..." şeklindeki itirazlar nedeniyle ileri bir tarihe ertelendi. Kültür ve Turizm Bakanlığı da yayınladığı yazılı bir açıklamayla yönetmeni ve ekibi tebrik ederken, kamuoyunu meşgul eden "ödül aldı diye hepimizin bu filmi izlemesi gerekmiyor di mi şimdi?" şeklindeki spekülasyonlara açıklık getirdi. "Hadi önceki filmleri neyse de bunu artık birilerinin izlemesi lazım. Dışarıya karşı mahçup oluyoruz sonra. Burada 77 milyon insanız. Gönüllü varsa gelsin. Vatani görev olarak yapılacak bu iş..." çağrısı yapan Bakanlık, önümüzdeki 2 hafta içinde yeterli sayıda gönüllü çıkmaması halinde izleyicilerin kura ile belirleneceğini açıkladı.