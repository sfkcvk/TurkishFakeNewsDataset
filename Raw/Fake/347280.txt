Cumhurbaşkanı Erdoğan Tarafından Türkiye Varlık Fonu Yönetim Kurulu Başkanlığına Atanan Cumhurbaşkanı Erdoğan: ''Benim için de sürpriz oldu...'' Türkiye Varlık Fonu Yönetimi A.Ş.'nin yönetim kurulunda yer alacak isimlerin belirlenmesine ilişkin Cumhurbaşkanlığı Kararnmesi, Resmi Gazete’de yayımlandı. Yeni yönetimde sürpriz isimler var. Kararnameye göre Fon Başkanlığını Türkiye Cumhuriyeti Cumhurbaşkanı Erdoğan yürütecek. Erdoğan, ismini daha önce Türkiye Cumhuriyeti Cumhurbaşkanı olarak kamuoyuna duyurmuştu... Karar sonrası bir basın toplantısı düzenleyen Cumhurbaşkanı Erdoğan, kendine yeni görevinde başarılar diledikten sonra kendine teşekkür etti. Varlık Fonu Başkanlığı için daha önce bir kaç kez ağzını yokladığını ama ser verip sır vermediğini ifade eden Erdoğan, "Yalnız olduğum zamanlarda kulağıma bazı duyumlar geliyordu. Ama pek ihtimal vermiyordum açıkçası" diye konuşarak Varlık Fonu Başkanı olacağına dair herhangi bir beklentiye girmediğini sözlerine ekledi. Atama haberini eniştesinden aldığını ifade eden Erdoğan, bu sabah yaşadıklarını ise şu şekilde aktardı: "Sabah Emine Hanım'la evde kahvaltı ederken telefonum çaldı. Ekranda "Enişte arıyor" yazısını görünce "Hayırdır inşallah" dedim. Hanım da biraz panik oldu tabi. Açmasak mı falan diye düşündük. Ama ısrarla çaldırınca mecburen açtım. Eniştem sevinçli bir ses tonuyla "Hadi yine iyisin" deyince anladım güzel bir haber olduğunu. O da sevinmiş tabii bu habere. Telefonu kapatır kapatmaz evdeki bayram havasını görmeliydiniz..."    Cumhurbaşkanlığı kararnamesiyle göreve getirildiğinin hatırlatılması üzerine bunun ayrı bir gurur kaynağı olduğunu ifade eden Cumhurbaşkanı Erdoğan, "Yani bir ülkenin en tepesindeki kişi tarafından böyle bir göreve layık görülmek, şimdiye kadar doğru işler yaptığımın da bir göstergesi tabii. İşinizi doğru yaparsanız mutlaka bir şekilde ödüllendiriliyorsunuz. İşte bu atama da bunun en büyük kanıtı" derken, genç beyinlere de hayallerinin peşinden koşmaya devam etmeleri tavsiyesinde bulundu. Kendini göreve getirenleri mahçup etmemek için elinden geleni yapacağını ifade eden Erdoğan, "Hem Cumhurbaşkanlığı, hem Paşaların Paşalığı, Hem AK Parti Genel Başkanlığı, şimdi de Varlık Fonu Başkanlığı, haliyle biraz yorulacağız" diyerek işinin artık daha da zor hale geldiğini belirtmeyi de ihmal etmedi.  2002-2014 yılları arası Türkiye Cumhuriyeti Başbakanı olan Erdoğan, 2014 yılında Türkiye Cumhuriyeti Cumhurbaşkanı olarak seçilmiştir. Varlık Fonu Başkan Yardımcısı Berat Albayrak'ın kayınpederi olan Erdoğan, halen Türkiye'nin Cumhurbaşkanlığı görevini yürütmektedir. Evli ve 4 çocuk babası olan Erdoğan, İngilizce, Almanca ve İspanyolca bilmemektedir. Cumhurbaşkanı Recep Tayyip Erdoğan'ın kızı Esra Albayrak ile evli olan Berat Albayrak, aynı zamanda Cumhurbaşkanı Erdoğan'ın torunlarının babasıdır. Albayrak ayrıca 2004 yılından beri Cumhurbaşkanı Erdoğan'ın oğlu Bilal Erdoğan'ın enişteliğini yürütmektedir. Evli ve 3 çocuk babası olan Albayrak, boş zamanlarında Hazine ve Maliye Bakanlığı yapmaktadır.