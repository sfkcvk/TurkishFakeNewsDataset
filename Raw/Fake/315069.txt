Rafet El Roman, Aynı Şarkının Devamı Niteliğindeki 300. Şarkısına İmza Attı... Ünlü şarkıcı Rafet El Roman, ilk albümünden bu yana birbirinin devamıymış izlenimi veren şarkılarına bir yenisini daha ekledi. Müzik dünyasının “Acaba bu sefer daha farklı bir şarkı yapacak mı?” diye merakla beklediği ama her defasında öncekine benzer bir içerikle ortaya çıkan Roman, bu sefer de sevenlerini şaşırtmadı. Yeni albümünün tanıtım kokteylinde basın mensuplarıyla bir araya gelen gelen ünlü şarkıcı, albümdeki çıkış şarkısı olan "Neden böyle oldu ki?"yi de canlı olarak seslendirdi. Roman'ın etkileyici performansının ardından bir gazeticinin "Bu şey değil miydi ya? Yana yakıla diye bir şarkınız vardı onu tekrar mı cover'ladınız?" sorusuyla birlikte ortam biraz gerilirken, başka bir muhabirin "Yok abi bu Adımla Seslendi'nin yeni düzenlemesi. Değil mi Rafet Bey?" şeklinde araya girmesiyle gerginlik daha da büyüdü. Tartışmanın büyümesi üzerine "Ya ne alakası var? Valla yeni şarkı bu olm. Nerenizle dinliyorsunuz anlamıyorum ki?" diyerek araya giren Roman, konunun netleşmesi için şarkıyı tekrar seslendirdi. Şarkının daha sonra 3 kere daha seslendirilmesine rağmen gazetecilerin ikna olmaması ünlü şarkıcıyı iyice çileden çıkarırken, Roman “Abi tamam diğer şarklara biraz benziyor olabilir. Sözler falan da aynı gibi ama napayım yani? Düz bir hayat yaşadım. Evlenip ayrılmak hayatımdaki en büyük aksiyondu. Buna rağmen gene iyi işte. Daha ne bekliyorsunuz ki?” sözleriyle kendini savundu.