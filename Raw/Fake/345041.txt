İstanbul Valisi Vasip Şahin, Tatile Gidenleri Tekrar Şehre Sokmayarak İstanbul'un Nüfus Yükünü Hafifletmeyi Planlıyor OHAL uygulamalarının en az 3 yıl daha sürmesini öngören yasa çerçevesinde valilere tanınan şehre giriş-çıkışları sınırlama yetkisi, İstanbul'un nüfus yükünün azaltılması için de önemli bir fırsat oldu. Valilere önemli yetkiler veren yasanın bugün meclisten geçmesiyle birlikte bir basın toplantısı düzenleyen İstanbul Valisi Vasip Şahin, yetkisini şehrin en önemli sorunlarından biri olan nüfus yığılmasını çözmek için kullanacağını dile getirdi.  ''Şimdi 15 gün süreyle uygun görmediğimiz kişileri şehre sokmama imkanımız  var. Kime göre uygun? Bana göre. Şahsi kanaatim İstanbul'da en az 6-7 milyon civarında fazla vatandaşımız var. Bunların burada olması uygun değil. Bu konuda tüm İstanbulluların da benimle aynı fikirde oldukları kanaatindeyim. Neticede herkes şehrin kalabalığından şikayetçi.'' diyen Vali Şahin, bu doğrultuda halen tatil için şehir dışında olan vatandaşların şehre alınmaması yönünde ilgili birimlere talimat verildiğini açıkladı.  Uygulamayla birlikte ilk etapta İstanbul'un nüfusunda en az 3 milyonluk bir düşüş beklendiğini kaydeden Şahin, halen İstanbul dışında olan vatandaşların 15 gün sonra şanslarını tekrar denemelerini istedi. Şahin, uygulamanın bundan sonra şehir dışına çıkacak olan tüm vatandaşlar için geçerli olacağını ve İstanbul'un nüfusu 10 milyonun altına inene kadar süreceğini de vurgularken, ''Çok acil işi olanlar, bu durumu belgelemek suretiyle şehrin girişindeki irtibat noktalarımıza başvurabilirler. Değerlendirmeler sonucunda onlara işlerini halletmeleri için geçici bir izin verme noktasında biz yardımcı olacağız. İşlerini bitirdikten sonra ise kendilerini tekrar dışarı alacağız. Çünkü görüyorsunuz, şehir kasıyor. '' diyerek kimsenin mağdur edilmeyeceğini de sözlerine ekledi.  Özellikle önümüzdeki Kurban Bayramı tatilinin önemli bir fırsat olduğuna dikkat çeken Vasip Şahin, ''Zannediyorum o tarihlerde hedeflediğimiz nüfus yoğunluğuna ulaşırız.'' derken halen İstanbul dışında olan ya da yakın bir tarihte çıkmayı düşünen vatandaşları gittikleri yerde uzun bir süre kalacakmış gibi plan yapmaları konusunda da uyardı.