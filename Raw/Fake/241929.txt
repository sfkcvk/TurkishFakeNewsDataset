Davutoğlu Ukrayna'da: ''Şimdi hangi taraf Sünni?'' Dışişleri Bakanı Ahmet Davutoğlu ve beraberindeki heyetin Ukrayna temasları, halen ülkede kimin Sünni, kimin Şii, hangi tarafın darbeci olduğunun tam olarak anlaşılamaması yüzünden belirsizliklerle sürüyor. Batı yanlılarının yönetimi ele geçirmesinin ardından son olarak Kırım bölgesinin Rusya tarafından işgal edilmesiyle gergin günler geçiren ülkede incelemelerini sürdüren Bakan Davutoğlu, "Petrol yok, şii yok, sünni yok, İsrail yok. E niye savaşıyorlar ki o zaman? Ne anladık biz bu işten? Cumhurbaşkanımızın dediği gibi: İnsan gerçekten hayret ediyor" sözleriyle yaşadığı hayal kırıklığını dile getirdi.  Ukrayna temaslarının ilk gününde Ukrayna Devlet Başkan Vekili ve Meclis Başkanı Aleksandr Turçinov ile Başkanlık Sarayı'nda bir araya gelen Dışişleri Bakanı Davutoğlu, Turçinov'a yeni görevinde başarılar dileyerek konuşmasına başladı. Davutoğlu'nun "Tabii şimdi biz bir süredir Ortadoğu'yla falan fazla meşgul olduğumuz için buraları biraz ihmal ettik ama önemli değil. Çalışır, farkı çok kısa sürede kapatırız Alimallah... Alimallah demişken, siz Sünni miydiniz?" sözleri üzerine salonda bir süre sessizlik yaşanırken, araya giren Ukrayna Dışişleri Bakan Vekili Andrey Deşitsa "Sayın Turçinov'un pek dini bir inancı yok aslında. Bende biraz Ortodoksluk var, ben yardımcı olayım" diyerek sessizliği bozan isim oldu. Davutoğlu, Devlet Başkan Vekili Turçinov'un acil bir iş nedeniyle toplantıyı terk etmesinin ardından bir süre Ukraynalı meslektaşıyla başbaşa görüşererek, kendisinden nüfusun % 0.5'ini oluşturan Kırım Tatarları dışında ülkede Sünni ya da Şii pek fazla Müslüman bulunmadığı bilgisini aldı. İkili, yaklaşık 1 saatlik görüşmenin ardından ortak bir basın toplantısı düzenlerken, ilk sözü alan Andrey Deşitsa, Ukrayna yönetimin yakın zamanda ülkede önemli bir din değişikliği düşünmediğini, bu konuda özellikle şu an bir ısrarın yersiz olduğunu ifade etti. Dışişleri Bakanı Davutoğlu ise Ukrayna'daki durumun karmaşıklığına dikkat çekerek tarafları bir an önce aklı selime davet etti. "Anladığımız kadarıyla bu yeni yönetim Ortodoks. Eskileri hangi mezheptendi diye sorduk, onlar da Ortodoks'muş. E Ruslar desen, onlar da aynı. O zaman neyin kavgası bu? Böyle iş mi olur? Ortadoğu'nun gözünü seveyim..." diyen Davutoğlu, şu an Ukrayna'da kime darbeci, kime işgalci, kime mazlum denileceği konusunda tam bir kaos halinin yaşandığına dikkat çekti.  Gergin bir atmosferde geçen basın toplantısının sonunda Türkiye'nin taleplerini Ukrayna Hükümeti'ne ileten Davutoğlu, taleplerden en azından bir kısmı yerine getirilene kadar Ukrayna yıkılsa bile kesinlikle müdahil olmayacaklarının da altını çizdi. Listede yer alan maddelerden bazıları şöyle: - Tamam anladık, bugünden yarına hemen olacak iş değil ama Farz-ı mahal Ukrayna Müslüman oldu diyelim; Sünni mi olurdu Şii mi? Türk tarafına en kısa sürede bu konuda net bir yanıt verilecek. - Sokaklar çok karışık. Sağcısı, Avrupa Birlikçisi falan hep birbirine girmiş. Bunlardan hangisi milli irade, hangisi dış mihrak? İsrail darbeye darbe dedi mi? O demediyse kim dedi? Ortodoks Kardeşler diye bir örgüt var mı? Varsa onlar bu işe ne diyor? - Yarın bir gün gönül rahatlığıyla diktatör olarak çağırabileceğimiz, "2 aya kalmaz gidici" diyebileceğimiz en az 1 lider ismi lazım. Not: Tercihen Putin olmasın. Onun pek bi yere gideceği yok. Biz bile görüyoruz - Savaş çıkarsa Türkiye tarafına bomba düşecek mi? Sinop'un o burun gibi yeri yakın buralara. Önceden haber verin, sonra başımıza iş alıyoruz. - Özgür Suriye Ordusu'nun kısaltması ÖSO zaten kötüydü. Biraz da o yüzden olmadı zaten o iş. Neyse size Özgür Ukrayna Ordusu dersek ÖUO, bizi Türkçe açısından ciddi çıkmaza sokacak. Daha iyi bir isim bulun, bize bildirin... - Türkiye'ye tatile gelip de, Başbakanımız Sayın Recep Tayyip Erdoğan'la fotoğraf çektiren bir lider var mı? O da taraf belirlememizde belirleyici olur, işi kolaylaştırır. - Küçük Kaynarca Antlaşması diye bi şey vardı ya. Osmanlı sizinle mi yapmıştı onu Ruslarla mı? Oradan da bi sinirimiz var hala, tarafımızı seçmemize yardımcı olur.