İş Makinelerine 2 Ay Seyircisiz Çalışma Cezası Verilen Diyarbakır Belediyesi Karara Tepkili Bölgede yaşanan terör olayları sebebiyle Diyarbakır Büyükşehir Belediyesi'ne verilen cezaya belediye, vatandaşlar ve iş makinesi operatörlerinden yoğun tepki geldi. İş makinelerinin 2 ay seyircisiz çalışmalarını öngören ceza için "İnsanlık dışı" diyen Diyarbakırlılar, bu tip bir uygulamanın dünyada başka hiçbir İçişleri Bakanlığı’nda olmadığına dikkat çektiler. Açıklanan ceza sonrası, Diyarbakır Büyükşehir Belediyesi’nin internet sitesinden yapılan açıklamada, "İçişleri bakanlığı tarafından bölgemizde yaptığımız inşaat ve hafriyat çalışmaları ile ilgili olarak çıkan olaylar sebebiyle tarafımıza verilen çok ağır cezalar, sadece belediyeye değil, aynı zamanda iş makinası seyircilerine karşı yapılmış bir ayıptır. Özellikle iktidara yakın belediyeler en az 1000’er kişiye çalışma yaparken, bize bu şekilde muamele edilmesini ve verilen orantısız cezaları manidar buluyoruz” ifadelerine yer verildi. İş makinesi seyretmenin, bölgede yaşayan insanların elinde kalan tek şey olduğunu söyleyen fanatik iş makinesi seyircilerinden Berdan Gürdel (28), anayasal haklarının hukuka aykırı idari cezalar ile ellerinden alınmasına isyan etti. Gürdel, ‘’Ulan zaten çoğumuz işsiziz. Bir bu eğlencemiz var, sen onu da niye elimizden alırsın ki?” sözleri ile tepkisini dile getirirken, 3-5 kendini bilmez yüzünden bütün seyircilerin cezalandırılmasının doğru olmadığına şu sözlerle dikkat çekti: “Mesela biz o olaylar yaşandığı sırada Hayri abilerin balkondan, yukarda çay içerek efendi efendi makineyi seyrediyorduk. Operatör çok güzel bi hareket yapmıştı, tam ona bakarken olaylar patladı. Çıkan olaylarla hiç alakamız yok. 3-5 kendini bilmezin yaptığı o terbiyesizliğin cezasını niye bütün seyirciler olarak biz çekeceğiz ki? Kim yaptıysa bul onu cezalandır. Hangi bölgede yaşandıysa, o kısmı seyirciye kapat… Pireye kızıp yorgan yakılıyor, azıcık daha anlayış bekliyoruz yetkililerden…” 12 yıldır Diyarbakır Büyükşehir Belediyesi’nde kepçe operatörlüğü yapan İsmail Yelkendal da cezaya tepki gösterenler arasındaydı. ‘’Biz kadrolu işçiyiz. İnşaata çıkıcaz, her zamanki gibi en iyi şekilde hafriyatımızı kaldıracağız. Bundan kimsenin şüphesi olmasın” sözleriyle seyirci olmasa da ellerinden gelen en iyi mücadeleyi vereceklerini ifade eden tecrübeli kepçe operatörü şöyle devam etti:  ‘’Tepki olarak 'Ruhunuz Yeter!' yazılı bir pankart hazırlatıp inşaata onunla çıkarak seyircimizi selamlayacağız. Hepsi bizi izliyormuşcasına varımızı yoğumuzu ortaya koyacağız. Bundan kimsenin şüphesi olmasın. Ama tabii hiçbir şey onların yerini tutmaz... Sadece bizim için de değil… Bakın orada çaycısı var, simitçisi var, karpuzcusu, hıyarcısı var… Bunlar da bu işten ekmek kazanıyor. Sadece belediye değil, bölge ekonomisi de bu cezadan olumsuz etkileniyor. Ben yetkililerden kararı tekrar bi düşünmelerini istiyorum. Para cezasına çevrilsin gerekiyorsa cebimizden verelim yani...”