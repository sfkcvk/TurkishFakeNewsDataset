Türkiye ‘Evet’ Videoları Konusunun İş Nihat Doğan'a Gelmeden Sönümlenmesini Umuyor Rıdvan Dilmen tarafından başlatılan ve Burak Yılmaz, Arda Turan, Murat Boz gibi ünlü isimlerin katılmıyla devam eden ‘Evet’ videoları vatandaşları harekete geçirdi. Bugün Acun Medya önünde toplanan yaklaşık 250 kişilik grup, olayın Nihat Doğan'a sıçramadan evvel kontrol altına alınması için basın açıklaması yaptı. Grup adına konuşan İbrahim Özbilgen, “Bu olay çirkinleşmeden lütfen bir son verilsin. Bakın ben de ‘Evet’ diyeceğim ama istirham ediyorum, tatlı başladı tatlı bitsin. Resmen ateşle oynuyorsunuz. Nihat Doğan’dan video gelecek diye bir koca halkın hop oturup hop kalkıyoruz? Öyle bir şey olursa bunun vebalini kim ödeyecek?” sözleriyle son derece kaygılı olduklarını dile getirdi. Evet videoları durana kadar duyarlı vatandaşlar olarak elleri kolları bağlı durmayacaklarını da ifade eden Özbilgen açıklamalarını şöyle sürdürdü: “Şu an için en azından Acun Medya’ya bu ricamızı iletmiş bulunuyoruz. Biz de gerekeni yapacağız arkadaşlar. Herkes elini taşın altına sokacak. Nihat Doğan’ın bu videolardan haberinin olmaması lazım. Telefonuna bir baksa, internete bir girse olay biter. Bu dakikadan itibaren nöbeti başlatıyorum. Her gün birimiz gidecek bu adamı oyalayacak. Halısahaya çağırabiliriz, pikniğe götürebiliriz… Ne biliyim… İmkanı olan varsa yurtdışına çıkarabilir şöyle uzak bir yerlere…” Grup, açıklamanın ardından olaysız bir biçimde dağılırken vatandaşların hassasiyetine yönelik bir değerlendirme de AK Parti’den geldi. Partinin Halkla İlişkiler Sorumlusu Bekir Eryunus tepkilerin son derece anlaşılır olduğunu dile getirirken “Valla başta böyle bir ihtimali nasıl düşünemedik bilmiyoruz. Son derece endişeleniyoruz. Bir Nihat Doğan videosuyla tepetaklak olur iş” sözleriyle konuya kendilerinin de temkinli yaklaştıklarını aktardı. Eryunus, “Yani tabi şimdi kimsenin oy tercihine karışamayız ama inşallah kendisi henüz kararsızdır. Ona mümkün olduğunca başkanlık sisteminin tek adamlık olduğunu falan söyleyip hayır’a ikna etmekte fayda görüyorum ben” diyerek de amaçlarının bir biçimde Nihat Doğan’ı karşı görüşe kaktırmak olduğunu aktardı. Son olarak konunun çok da fazla konuşulmamasını istediğini belirten Halkla İlişkiler Sorumlusu, “Siz de bunları öyle manşetten haber falan yapmayın. Kendi aramızda konuşmuşuz gibi olsun, kulağına gitmesin şimdi” ricasıyla açıklamalarına son verdi.