Başbakan Erdoğan: “Kendi ülkenize çıkınca ne istiyorsanız onu izleyin..."  Geçtiğimiz hafta Muhteşem Yüzyıl dizisi çıkışıyla artık insanların sosyal yaşamlarını ilgilendiren konulara da karışmaya başladığı yönünde eleştiri alan Başbakan Recep Tayyip Erdoğan, konu ile ilgili açıklama yapmak amacıyla bir basın toplantısı düzenledi. İnsanların içtiği sigaradan izlediği diziye kadar her şeye müdahale etmesinin Başbakanlığın gereği olduğunu belirten Erdoğan, "Burası çok afedersiniz ama dingonun ahırı değil. Benim ülkemde, benim kurallarıma göre yaşayacaksınız. Haa paranızı kazanıp kendi ülkenize çıkınca ne istiyorsanız onu yapın, size karışan yok..." derken şimdi kendisine kızan vatandaşların da ileride Başbakan olunca onu anlayacaklarını ifade etti. 
 
Erdoğan, baskıcı olduğu yönündeki suçlamalara karşılık Türkiye'nin jeopolitik konumuna dikkat çekerken, “Malum Ortadoğu bölgesindeyiz. Ben size güveniyorum, elbette güveniyorum. Ufak tefek haylazlıklarınız olsa da pırlanta gibi vatandaşlarsınız ama çevreye güvenmiyorum. Dışarısı afedersiniz it kopuk dolu. Bakın Rusya’sı, Suriye’si, İran’ı derken akşam 8’den sonra insan yurt dışı gezisi yapmaya korkuyor. Daha geçen gün Enerji Bakanımın yolunu çevirdiler Irak'ta. Zaman kötü, ne olacağı belli değil buralarda” diyerek, vatandaşını düşünmekten ağız tadıyla akşam yemeği bile yiyemediğinin altını çizdi.