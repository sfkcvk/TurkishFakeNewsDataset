Son Olarak KKTC İle de Gerilim Yaşamayı Başaran Erdoğan, Gözüne Bağcılar'ı Kestirdi Dünyanın birçok yerinden yüzlerce ülke ile irili ufaklı defalarca gerilim yaşayan Tayyip Erdoğan, nihayet Kuzey Kıbrıs Türk Cumhuriyeti'nin yeni Cumhurbaşkanı ile de atışarak bir ilke imza attı. Dünya üzerinde KKTC’yi tanıyan tek ülke olan Türkiye, bu sayede KKTC’yi tanıyan ülkeler arasında ada devletiyle resmen tartışan tek ülke olma ünvanına da kavuştu. Cumhurbaşkanlığı’ndan yapılan açıklamaya göre, Erdoğan’a yeterli ülke kalmaması sebebiyle artık ilçeler de tartışma muhatabı olarak devreye alınacak. İlk hedef, Bağcılar… ‘Yavru vatan’ tartışmasıyla Cumhurbaşkanı Erdoğan’ın kendi alanında yeni bir rekor kırmasının ardından Ak Saray’dan ilk resmi açıklama geldi. Bugün öğle saatlerinde konuya ilişkin bir basın toplantısı düzenleyen Cumhurbaşkanlığı Danışmanı Muharrem Atıf Belen, gazetecilerin karşısına bir hayli üzgün çıktı. “Kalmadı çocuklar, yemin ederim kalmadı. Her gün ülke bulmaktan iflahımız kesilmiş durumda” diyerek basın mensuplarıyla adeta dertleşen Belen, bugüne dek yaşananları ise şöyle özetledi: “Arkadaşlar Sayın Cumhurbaşkanımız sık sık eline orta atlası alır, ülke bayrakları sayfasını açar, gözlerini kapatıp parmağını öylece gezdirir üzerinde. Hangisinde durursa onu azarlar. Bugüne kadar bu yöntemle ülkelerin çok önemli bir kısmını azarlayarak bitirdi. Kolay değil, 12 yıldan söz ediyoruz. En son KKTC ile beraber, dünyada pek de tanınmayan devletlere de sıra gelmiş oldu. Bundan böyle ilçeleri devreye alıcaz, yapacak bir şey yok. Mevcut ilçe sayısı bi 6-7 yıl idare eder onu. Kendisi de ilçe işine olumlu baktı. Ben Kasımpaşalıyım, yiyosa gelsinler diyordu en son odasında...” Gazetecilerden gelen “Neden Bağcılar?” sorusuna da yanıt veren Danışman Muharrem Atıf Belen, “Çünkü İstanbul'un nüfus açısından en büyük semti... Cumhurbaşkanımıza da zaten en büyüğü yakışır. Gidip Adalar'la, efendime söyliyim Çatalca’yla mı kavga etsin? Tamam ülkeler tükendi de, o kadar da değil artık” sözleriyle vizyon vurgusu yaptı. Erdoğan’ın Bağcılar’da kiminle tartışacağınınsa henüz tam netleşmediğini belirten Belen, “Valla muhtarları bizzat kendisi topladı biliyorsunuz. Orada beni dürtüp ‘Muharrem şu bana mı bakıyo öyle dik dik?’ dediği Bağcılar’dan birkaç aday var. Onun haricinde belediye başkanı olur, kaymakam olur, en olmadı Bağcılarspor Başkanı olur, bulunur biri elbet” demesinin ardından sözlerine son verdi. KKTC-Erdoğan geriliminin ülke içindeki yansımaları bu şekilde gelişirken, tartışma yurtdışında da gündemin tepesine oturdu. Cumhurbaşkanı Erdoğan’ı tebrik eden ilk yer ise, dünyada yalnızca 4 BM üyesi devlet tarafından tanınan Güney Osetya oldu. Konuya ilişkin bir açıklama yapan Güney Osetya Dışişleri Sözcüsü Tibor Zaladiv, Erdoğan’ın tavırlarının kendileri gibi ülkeler için adeta bir umut olduğunu vurguladı. Bir şekilde Erdoğan'ın dikkatini çekerek en azından gündeme gelme fırsatını değerlendirmek istediklerini belirten Zaladiv, en kısa sürede harekete geçeceklerini belirtti. Bu kapsamda Güney Osetya genelinde başörtüsünün yasaklanması, umuma açık yerlerde çıplak dolaşılarak içki içilmesi ve Tayyip Erdoğan'ın en sinir olduğu şeylerden biri olarak bilinen sesli sakız çiğnemenin Güney Osetya halkı içerisinde yaygınlaştırılması gündemde…