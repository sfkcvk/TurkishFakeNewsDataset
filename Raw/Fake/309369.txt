Binali Yıldırım: ''Kapatılan askeri okulları Paintball tesisine çevirmek suretiyle askeri eğitimi tüm halkımıza..." Başbakan Binali Yıldırım, kapatılan askeri okullarla ilgili olarak kamuoyunda merak edilen soruları yanıtladı. Türkiye genelindeki tüm askeri okulların yap-işlet-devret modeliyle Paintball tesislerine dönüştürüleceğini açıklayan Yıldırım, bu sayede vatandaşların eğlenerek temel askerlik eğitimi alabilecekleri tesislerin ülkeye kazandırılacağını da sözlerine ekledi.  Başbakanlık binasında basın mensuplarını ağırlayan Yıldırım, kapatılan askeri okulların akibetine dair önemli açıklamalarda bulundu. Pilot uygulama olarak ilk etapta Kuleli Askeri Lisesi'nin, Kuleli Paintball Center adıyla hizmete açılacağını müjdeleyen Yıldırım, uygulamanın zaman içerisinde Türkiye genelindeki diğer askeri okulları da kapasayacak şekilde genişletileceğini ifade etti. Paintball tesislerindeki eğitmen ve ekip lideri pozisyonlarında tecrübeli TSK personellerinin çalıştırılarak ordunun bugüne dek edindiği bilgi ve birikimin, 7'den 70'e, kadın erkek herkese eşit bir şekilde aktarılmasının sağlanacağını da sözlerine ekleyen Başbakan Binali Yıldırım, açıklamalarına şöyle devam etti: "15 Temmuz Darbe Kalkışması ile bir kez daha gördük ki, bu ülkenin demokratikleşme ve sivilleşme çalışmalarına ara vermeden devam etmesi hayati önem taşıyor. Yaptığımız araştırmalarda da hem askeri vesayetin sona erdirilmesi, hem de vatandaşların temel askeri becerileri elde etmesinin en pratik ve eğlenceli yolunun paintball olduğunu tespit ettik. Talim, antrenman zaten gerçek silahlarla olmaz. Allah muhafaza kan çıkar öyle. Ancak boyalı top atan tüfeklerle bunu gönül rahatlığıyla gerçekleştirmek mümkün. İnşallan en kısa süre rengarenk boyalarla paintball'umuzu oynayıp, ölmeden, öldürmeden, hiçbir hükümete de darbe tehditi yaratmadan hep birlikte eğlenerek öğreneceğiz..." 'Güçlü Paintball, Güçlü Türkiye' sloganı ile hayata geçirilecek projede 2016 yılı sonuna dek 12 askeri okulun 'yap-işlet-devret' modeliyle paintball merkezine dönüştürülmesi planlanırken, kişi başı 100 lira gibi cüzi ücretler karşılığında vatandaşlara temel askeri bilgileri ve silahlı hareketler serisi gibi ekstra eğitimler de verilecek. Başbakan Yıldırım, 10'ar kişiden 20 kişinin katıldığı paintball müsabakaları sayesinde, devletin kasasına hatırı sayılır bir gelir gireceğine de dikkat çekerken, uygulamanın başta bölge ülkeleri olmak üzere tüm dünya için örnek bir model olacağını da şu sözlerle ifade etti: "Biz bu konuda örnek bir yapı geliştirdikten sonra bölgemizdeki ülkelerden ve silahlı örgütlerden de eminim bu yapıyı kendilerine adapte etmek isteyenler olacaktır. Benim temennim, 'madem Türkiye gerçek silah kullanmıyor, biz de kullanmayalım o zaman ayıp olmasın' şeklinde bir düşüncenin ortaya çıkacağı yönünde. Onlara da bu konuda model ülke olarak hizmet vermeye hazırız. En geç bir kaç sene içinde herkesin gerçek silahlar yerine Paintball'la savaşacağı bir tablo ortayan çıkacağına inanıyorum. Yani işallah öyle olur..."