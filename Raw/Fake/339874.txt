Son Olarak Cerrahpaşa Tıp Fakültesi Öğrencilerini de Sokağa Dökmeyi Başaran Hükümette Yeni Hedef Maltepe Huzurevi Sakinleri... 500 yıllık geçmişi bulunan İstanbul Üniversitesi'nin de ikiye bölünmesi ve Cerrahpaşa Tıp Fakültesi'nin yeni kurulacak üniversiteye bağlanarak Silivri'ye taşınması yönündeki kanun teklifiyle birlikte fakültenin öğrenci ve öğretim üyelerini muhtemelen hayatlarında ilk kez protesto için sokağa çıkarmayı başaran AK Parti, hedef büyüttü... Aralarında dünyanın en eski üniversitelerinden İstanbul Üniversitesi ve Türkiye Cumhuriyeti'nin 1926'da kurulan ilk üniversitelerinden olan Gazi Üniversitesi'nin de bulunduğu 13 üniversitenin bölünerek bazı fakültelerinin yeni kurulacak 15 üniversiteye devredilmesini öngören yasa tasarısına tepkiler büyürken, Cerrahpaşa Tıp Fakültesi'nde dün başlayan protestolar öğrenci ve öğretim üyelerinin katılımıyla sürüyor.  Türkiye'nin en eski, en yüksek puanla öğrenci alan ve mezun olunması en zor tıp fakültelerinden biri olarak bilinen Cerrahpaşa'nın İstanbul Üniversitesi'nden koparılması kararından geri adım atılması için muhtemelen öğrenim hayatları boyunca ilk kez sokağa dökülen öğrencilerin bugün Cerrahpaşa semt esnafının da katılacağı bir eylemle   açıklanırken, konuyla ilgili olarak hükümet kanadından ilk açıklama da Bekir Bozdağ'dan geldi. Özellikle 2010'dan beri izledikleri çizgiyle Türkiye'yi düzenli olarak germeyi ve çok farklı kesimlerden milyonlarca insanı sokağa dökmeyi ya da en azından buna niyetlendirmeyi başardıklarına dikkat çeken Hükümet Sözcüsü Bozdağ, "Diğer fakültelerin öğrencileri hadi neyse, onlar zaten çıkar. Daha evvel doktorlar ve sağlık çalışanlarını da bir kaç kez sokağa çıkarmıştık ama açıkcası tıp öğrencileri bizim için de sürpriz oldu. Yavrum ne zamandır güneşe çıkmadılarsa gözleri bile kısık kısıktı hep. Normalde, hele de yılın bu zamanları hafta sonu Kadıköy'e bile çıkaramazsın çünkü bunları. Kolundan tutup sürüklemen lazım. Artık nasıl buralarına kadar getirdiysek..." derken, özellikle OHAL şartlarında böyle bir başarıyı kendilerinin de beklemediğini ifade etti. Yakaladıkları başarının erken seçim öncesi kendilerini daha da cesaretlendirdiğini belirten Bozdağ, "Hala kimseye sormadan, kafamıza göre istediğimiz gibi at oynatabiliyorken hedefi daha da büyütmek, AK Parti olarak yine ilkleri başarmak istiyoruz. Çünkü, niye yapmayalım? Kim ne diyebilir yani? Bir 'bunlar terörist' dememize bakar. Ayrıca önümüzde seçim var biliyorsunuz. Ne olacağı belli olmaz. Beklemediğimiz bir sonuç çıkarsa Allah muhafaza içimizde kalmasın bazı şeyler" sözleriyle de hükümetin 24 Haziran'a kadar izleyeceği yol haritası hakkında ipuçları verdi.  Bozdağ, parti içinde yaptıkları kısa bir değerlendirme sonucunda bir sonraki hedef olarak kendilerine İstanbul Maltepe Huzurevi'ni seçtiklerini açıklayarak şöyle devam etti: "Tam nasıl bir kanun çıkarmak lazım onu henüz bilmiyorum. İlgili bürokrat arkadaşlarla konuşup burada kalan yaşlı vatandaşlarımızı en fazla nasıl çileden çıkarabiliriz önce ona bir bakacağız. Atıyorum takma dişlerle bir yasa tasarısı olabilir, Facebook kullanımına sınırlama getirmek olabilir bu tarz şeyler. Gerçi izdivaç programlarını yasakladığımızda sokağa dökülmedilerse daha da zor dökülürler ama her zaman dediğimiz gibi biz yapılamaz denilenleri yapmak için bu yola çıkmış bi partiyiz. Allah yar ve yardımcımız olsun..."