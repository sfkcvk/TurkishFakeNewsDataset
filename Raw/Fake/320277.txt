Türkiye, Uluslararası Arenada Sorun Yaşamak İsteyen Ülkelere ''Türk Krizi'' Markasıyla Ulaşacak... Yakın komşuları Yunanistan, Suriye, Irak, İran, Rusya, Bulgaristan, AB ülkelerinden Almanya ve Hollanda'nın ardından şimdi de Norveç’le kriz yaşamaya başlayan Türkiye, sektörde öncü konumunu fırsata çevirmek üzere harekete geçti. Türk lokumu, döner ve şiş kebap gibi uluslarası camiada tanınır bir marka haline gelen ‘Türk Krizi’, yeni ihracat kalemi olarak dünyaya pazarlanacak… Dışişleri Bakanlığı, dünyada marka değeri giderek yükselen 'Türk krizi'nden gelir elde etmek üzere hazırlıklara başladı. Konuyla ilgili olarak bugün bir basın toplantısı düzenleyen Bakanlık Müsteşarı Tanju Bilgiç, Türkiye’nin sınır komşularından Baltık ülkelerine, Afrika savanlarından ABD topraklarına dek geniş bir coğrafyada kriz üretebilecek potansiyeline dikkat çekti. Geldiğimiz noktada ‘Türk Krizi’nin 7 kıtada bilinen önemli bir marka haline geldiğini ifade eden Bilgiç, şöyle devam etti: “Yunanistan, Suriye, Irak, İran, Rusya, Bulgaristan, Almanya, Hollanda, Norveç… Şu kadar yeri inanın isim şehir oynarken bile bir çırpıda aklınıza getiremezsiniz. Bizse bunların hepsiyle kriz yaşadık, yaşıyoruz, gerekirse yine yaşayacağız. Dikkat ederseniz en kaliteli ülkesinden en zor durumdakine dek herkese kapımız açık. Bu yaklaşımımızla da dünyada tekiz. Aynı gün iki farklı kıtada neredeyse savaş sebebi sayılabilecek diplomatik sıkıntılar yaşayabiliyoruz. Bakın mesela daha dün yaşanmış olmasına rağmen Bulgaristan krizinin detaylarını tam olarak hatırlamıyorum bile. Sınırımıza kavga çıkarmak için adamlarını mı yığmışlardı ne? Neyse işte, tüm bunlar eşsiz bir tecrübeye işaret ediyor...” Gelinen noktada ‘Türk Krizi’nin giderek yükselen marka değerinin önemli bir şans olduğuna dikkat çeken Bilgiç, bu markanın tanıtımı ve pazarlanması konusunda yeni bir eylem planı içinde olduklarını dile getirdi. Bu doğrultuda dileyen ülkeyle uygun bir meblağ karşılığında kriz çıkarılmasından, iki ülke arasında yaşanan krizlerde bilirkişilik görevine ve danışmanlık hizmetlerine kadar geniş bir yelpazade ürün ve hizmetler sunulabileceğini belirten Bilgiç, 'Türk krizi' için marka tescil işlemlerinin tamamlandığı da sözlerine ekledi.  Bakanlık müsteşarı, şu an verilecek hizmetlerin teknik altyapısıyla ilgili planlama aşamasında olduklarını belirtirken, ilk etapta gelen talepleri karşılamak üzere bir çağrı merkezinin kurulacağını söyledi. Tanju Bilgiç’in ifadelerine göre ilerleyen sürede Türk Krizi markası için bir web sitesi ve cep telefonu aplikasyonu yapımı da gündemde. Dışişleri bünyesinde hizmet verecek 'Alo Kriz Hattı’nda ise uygulama şu şekilde olacak: - ''Türk Krizi'' markası güvencesiyle diplomatik kriz yaşamak isteyen ülkeler call center’ı arayarak başvurularını yapacaklar. - Sesli yanıt sisteminin yönlendirmesi doğrultusunda istenilen kriz türü seçilebilecek. Karşılıklı söz dalaşı için 1’e, büyükelçiye nota verilmesi için 2’ye, sınırdışı etme-istenemeyen adam ilanı ve diğer işlemler 3’e basılacak. - Türkiye’yle kriz yaşamak isteyen ülkeler istedikleri kriz türünü seçtikten sonra verilecek tarih sırasına göre bir bekleme numarası alacaklar.  - Türkiye, iç gündemine bağlı olarak kriz önceliğine karar verme hakkını saklı tutacak. 
 
- Verilen tarihlerde değişiklik yapma hakkı da yine Türkiye’nin inisiyatifinde olacak. 
 
- Bir kez kriz yaşayan ülke, ikinci krizi en erken 48 saat sonra çıkarabilecek. - Daha önce herhangi bir ülkeyle kriz yaşamamış, nasıl diplomatik kriz yaşanır bilmeyen ülkeler 9’a basarak direk kendilerine özel Müşteri Temsilcisi'den telefonda danışmanlık hizmeti alabilecekler. Yerinde danışmanlık isteyen ülkeler için mesafeye göre ayrı bir ücret tarifesi oluşturulacak.