Erdoğan'a Desteğini Sürdüren Bahçeli, Hızını Alamayarak 8 AK Partili Belediye ve İl Başkanından İstifalarını İstedi... Partisinin grup toplantısında “16 Nisan referandumuyla kabul edilen yeni hükümet etme sisteminin tesisi için, Erdoğan'la sonuna kadar birlikte ve yanyana mücadele sürecek” diyen MHP lideri Devlet Bahçeli, hızını alamayarak 2019 seçimleri için gevşeklik gösterdiklerini düşündüğü 8 AK Partili Belediye ve il başkanından istifasını istedi. Her hafta Meclis’teki grup toplantısında partililerine seslenen MHP lideri, AK Parti’ye olan desteğini artırarak sürdürmeye devam ediyor. MHP olarak başkanlık sistemi için var güçleriyle çalıştıklarını hatırlatıp aynı gayreti AK Partili bazı belediye başkanları ve il başkanlarında göremediklerini söyleyen Bahçeli sözlerini şöyle sürdürdü: “Büyük zorluklarla Meclis’ten geçirdiğimiz Başkanlık Sisteminin hayata geçirilmesi hayati önem taşımaktadır. Biz içerdeki ve dışardaki hasımlara karşı elimizden gelen tüm gayretleri gösterirken maalesef AK Parti’de metal yorgunluğu alıp başını gitmiştir. Durum böyle gitmeyecektir. 2019’da yüzde 50+1 hayaldir. Acilen önlem almak şarttır. Metal yorgunlarından bazıları kenara çekilmiştir ama hâlâ görevi bırakması gerekenler vardır. Onlar kendilerini bilmektedir. Gereğini muhakkak yapacaklardır. Şayet yapmayacak olurlarsa gereğini yapmak için asla tereddüt etmeyeceğimiz bilinmelidir.” AK Parti’deki lakaytlığa öfke püskürten Bahçeli, iddiasını bir adım daha ileriye götürerek adeta meydan okudu: "Cumhurbaşkanlığı Sistemi hayata geçecektir. Bu uğurda Sayın Erdoğan’la MHP olarak gerekirse AK Partisiz de mücadele ederiz. Bizim iktidarda gözümüz yoktur. Çıkar peşinde değiliz. Ama barajı yüzde 5’e çekseler fena da olmaz..."