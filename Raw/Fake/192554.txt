Sürpriz Doğum Günü Partisine Gerçekten Çok Şaşırmış Gibi Yapmayı Başaran Genç, Sergilediği Performansla Dizi Yapımcılarının da Dikkatini Çekti Dün akşam, Ankara Sakarya Caddesi’nde bir barda arkadaşları tarafında organize edilen sürpriz doğum günü partisine katılan Metin Yardımcı (26), kendisi için herhangi bir şekilde sürpriz olmayan gecede yine de şaşırmış gibi yapmayı başararak sevenlerini bir kez daha mahcup etmedi. "Tam da doğum günümde gündüzden telefon edip ‘Yaa Metin akşam Sakarya'ya gidiyoruz sen de gelsene’ demeleri, sonra gün içinde 3 kez daha arayıp ‘Bak mutlaka gel ha’ diye ısrar etmeleri... Çok şükür gerizekalı olmadığım için parçaları birleştirmek pek zor olmadı" diyen Yardımcı, gece boyu sergilediği şaşırma, çok sevinme ve gözlerinin dolması gibi performanslarla izleyenlere parmak ısıtırken, tesadüf eseri aynı mekanda bulunan bir yapımcının da dikkatini çekmeyi başardı.