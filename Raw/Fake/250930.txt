Tüm Mezunlarına İş Garantisi Veren Özel Beybihan Üniversitesi, 8. Yılını da Mezun Vermeden Atlatmak Üzere... "Tüm mezunlara iş garantisi" sloganıyla eğitim dünyasına iddialı bir giriş yapan Özel Beybihan Üniversitesi, kuruluşundan bu yana geçen 8. yılı da hiç mezun vermeden kapatmak üzere. Öğrenci ve velilerin tepkilerine karşın durumun okul yönetimiyle alakası olmadığını ileri süren Rektör Muzaffer Başıbüyük, "Beybihan'a girmek kolay, çıkmak zordur. Adam Radyo-Televizyon okuyor ama parçacık fiziğinden haberdar değilse, makro ekonomi bilmiyorsa, 50 şınav çekemiyorsa ben nasıl mezun edeyim onu?" derken, mezun olmayı başaranlara iş bulacaklarını bir kez daha garanti etti. Rektörlük binasında basın mensuplarını ağırlayan Muzaffer Başıbüyük, öncelikle bir konuya açıklık getirmek istediğini belirterek "Bundan 8 sene önce, biraz da yeni açılmanın gazıyla tüm mezunlara iş garantisi verdik. Bizde laf ağızdan bir kere çıkar, bu sözümüzün halen arkasındayız ama şimdi düşününce keşke biraz daha temkinli olsaymışız demekten de kendimi alamıyorum" şeklinde günah çıkarttı. Geride kalan 8 yıl içerisinde mezun verememelerinde gerek öğrencilerin basiretsizliğinin, gerekse de çeşitli şanssızlıkların rol oynadığına dikkat çeken başarılı Rektör, sözlerine şöyle devam etti: "Şimdi öğrenciler geliyo, radyo televizyon bölümü finallerinde parçacık fiziğinden soru soruyoruz diye eleştiriyor bizi. Bakın bu kadarı da insafsızlık artık, inanın bizlik bi durum değil. Parçacık fiziği olmadan radyo televizyon olur mu arkadaşlar? Yarın bi radyoda sunucu olsan mesela, 'radyo sinyalinin dalga boyu kaç?' diye sormayacaklar mı sana? Yıllardır bu ülkede radyonun içinde küçük insanların olduğu sanıldı. Böyle mezunlar mı verelim? Zır cahil mi olsun bu çocuklar? 'Ben veterinerlik okuyorum bana niye statik soruyorsunuz?' diyen var. Açık konuşayım, gerektiğinde ahır yapmayı bilmeyen veterinere bu ülkenin de bizim de ihtiyacımız yok..." Başıbüyük açıklamalarını sürdürdüğü sırada Rektörlük Binası'na giren bir grup öğrenci ise sloganlar atarak okul yönetimine karşı protesto gösterisinde bulundu. Güvenlik görevlilerinin tüm çabalarına rağmen Başıbüyük'ün odasına girmeyi başaran Beybihan Öğrenci Kolektifleri üyesi, mühendislik öğrencisi Can Şifahan, "Son iki senedir diploma almak için maraton koşmak zorunda kalan mühendislik öğrencileri bile var" ifadelerini kullanırken, dile getirdiği bazı iddialar ise şöyle oldu: - Mezuniyet yeterlilik şartlarına 3 kilometreyi 12 dakikanın altında koşmak, 50 şınav ve 10 barfiks gibi kriterler getirildi. Sırf basenleri geniş diye mezun edilmeyenler var.  - Calculus sınavında gerçek notların kare kökü alınarak düşük gösterildi. Dersin hocası tarafından bu uygulamanın da sınavın bir parçası olduğu söylendi. İtiraz edenler, notlarının türevinin alınmasıyla tehdit edilerek sindirildi. - Makro ekonomi hocası Doç. Dr. Selim Uyan, vizeye çalışmak için toplanan öğrencilerin evini basarak sabaha kadar zorla king oynattırdı. - Seçmeli Müzik Tarihi dersinde proje ödevi olarak her dönem 1 senfoni ve 1 oratoryo besteleme şartı getirtildi.  Şifahan'ın iddialarını destekleyen İşletme son sınf öğrencisi Mert Soyhanlı ise bu yıl bütün şartları sağlayarak diploma almaya hak kazanan 2 öğrenciden biri olduğunu ancak öğrenci işlerinin kendisine sürekli olarak çeşitli engeller çıkardığını dile getirdi.  Üniversite yönetimini kötü niyetli olmakla suçlayan Soyhanlı, "Mezuniyet belgemi vermek için benden en son maaş bordomu, SGK prim borcum olmadığına dair yazı, savcılıktan temiz kağıdı ve akciğer filmi istediler. Araştırdım, böyle bir uygulama başka üniversitelerde yokmuş. Geçen hafta babamın şirketinde göstermelik olarak işe başladım. İstedikleri belgeleri getireceğim ama bu iş burada kalmaz" diyerek okulu mahkemeye vereceğini ifade etti. Açıklamalarını sürdürürken Rektör tarafından "Yalan söylüyorsun, çirkinlik yapıyorsun" denilerek susturulmaya çalışılan Soyhanlı, özel güvenlik güçlerinin yardımıyla karga tulumba dışarı çıkartıldı. Yaşanan tatsızlıktan dolayı basın mensuplarından özür dileyen Rektör Muzaffer Başıbüyük, "Eh yani.. Görüyosunuz, bu hergelelerin okumakta gözü yok.. Mecbur bu eyleme katılan herkese dönem uzatma cezası vericez, napalım" sözlerinin ardından muhabirlere üniversitenin katoloğunu dağıtarak toplantıyı noktaladı.