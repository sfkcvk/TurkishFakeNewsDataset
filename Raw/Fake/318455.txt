Rusya'nın ''Yanlışlıkla vurduk'' Açıklamasının Ardından Ahmet Davutoğlu Cephesinde Hüzün: ''Zamanında ben düşünebilseydim şunu...'' Suriye'nin El Bab bölgesinde Türk askerlerinin bulunduğu bir binanın Rus savaş uçakları tarafından vurulması ve 3 askerin şehit olmasının ardından Rusya tarafından yapılan 'Yanlışlıkla oldu' açıklaması, eski Başbakan Ahmet Davutoğlu tarafından değerlendirildi.  Sıcak gelişmeyle ilgili olarak basının sorularını yanıtlayan Davutoğlu, kendi Başbakanlığı döneminde gerçekleşen Rus savaş uçağının düşürülmesi olayından sonra benzer bir açıklama yapabilmiş olsa belki de kariyerinin şu an çok farklı olabileceğini söylerken, genç Başbakan adaylarına da önemli tavsiyelerde bulundu. Türkiye ve Rusya'yı yeniden bir krizin eşiğine getiren olay Genelkurmay'ın açıklamasına göre bu sabah 08.40'da gerçekleşirken, Rusya'nın "Yanlışlıkla oldu" açıklaması ve Putin'in Cumhurbaşkanı Erdoğan'ı arayarak üzüntülerini ifade etmesiyle şimdilik iki ülke arasında önemli bir soruna yol açmayacak gibi görünüyor. Gelişme, akıllara tekrar 24 Kasım 2015'te Suriye sınırında bir Rus jetinin Türk savaş uçakları tarafından düşürülmesini ve akabinde dönemin Başbakanı Ahmet Davutoğlu tarafından yapılan "Emri ben verdim" açıklamasını da getirirken, Davutoğlu konuyla ilgili olarak bu akşam gazetecilerin sorularını yanıtladı. Rusya tarafından yapılan açıklamayı basından takip ettiğini belirten Davutoğlu, "Hem dinledim hem kendi adıma ibretler çıkardım. Bunu söylemeyi o gün ben akıl edebilmiş olsan belki hala Başbakan olarak... Neyse geçmiş gün artık, yapacak bi şey yok. Ama insan gene de üzülüyor işte..." diyerek şöyle devam etti: "Geriye dönüp bakınca kendime de çok fazla haksızlık etmek istemiyorum. Neticede ilk defa bir Rus jeti vurulmuş. Boru değil yani. Daha ufak bir ülkenin uçağı olsa belki ben de yanlışlıkla olmuş falan der, temkinli davranırdım ama biraz da onun heyecanına yenik düştük galiba. Bazen insanın basireti bağlanıveriyor işte. Hayır bakanlığım zamanında da gördüm yani, bin kere kullanılan 'sehven' diye bir kalıp var. Gelmedi o gün aklıma resmen. yapacak bir şey yok... " Konuşması sırasında zaman zaman uzaklara dalan ve adeta o günleri yeniden yaşayan eski Başbakan, "Sonradan aklıma geldi aslında. Hani şey olur ya, ta sabahtan bir tartışma olmuştur, gece yatarken düşünürsün de 'lan orda şunu dicektim aslında var ya' diye ansızın geliverir... O gece de öyle olmuştu bana... Emri verdim diye niye atlıyosun? 'Sehven oldu' de geç, mesajını alan alır zaten. Bak yarın bi gün başına iş açacak bunlar Ahmet demiştim kendime..." sözleriyle de samimi itiraflarda bulundu. Davutoğlu, o dönem kendisini destekleyen "Vay aslan başbakanımız", "vay işte sabrımızı test etmenin sonucu gösteren yiğidimiz" sözleriyle gaz veren herkesin daha sonra işler değişince ortadan kaybolduğunu belirtirken, "Herkes kendini kurtardı, olan yine bize oldu" diyerek de sitemkar ifadelerde bulundu. Genç Başbakan ve Dışişleri Bakanları'na da seslenmeyi ihmal etmeyen eski Başbakan, açıklamalarına şu sözlerle son verdi:  "Bi ara o uçağı düşüren pilotar FETÖ'cü mü falan diye laflar dolaşmaya başlayınca aha dedim Ahmet bunlar niyeti bozdu ama Allah'tan bi şey olmadı sonra. Yine de bugünümüze şükür. İşimizi kaybettik belki ama başımıza fazla bir iş açılmadan atlattık sayılır. Benim genç başbakan adaylarına tavsiyem temkinli olsunlar aynı yanlışlara düşmesinler. Koca Rusya bile efelik yapmıyor, atlamıyor böyle işlerde. Onları örnek alsınlar. Neyin ne olacağı belli olmuyor..."