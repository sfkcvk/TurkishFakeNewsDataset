Facebook, Merakla Beklenen “Yanlışlıkla Ekle” Butonu Konusunda Son Aşamaya Gelindiğini Müjdeledi Geçen ay yapılan “sizi bilgisayar başına daha fazla bağlamak için ne yapabiliriz?” anketinden sonra harekete geçen Facebook yönetimi, kullanıcılarının büyük çoğunluğunun “çok acil bir ihtiyaç” olarak nilelendirdiği yanlışlıkla ekle butonunda son dönemece girildiğini duyurdu. Çalışmalarda gelinen nokta hakkında kullanıcılarına müjdeyi bizzat vermek için mikrofon karşısına geçen Mark Zuckerberg, “artık tanımadığınız birine gönderdiğiniz ekleme taleplerinden sonra karşılaşılan ‘sn kmsin?’ , ‘???????’ , ‘ben demet’in erkek arkadaşıyım birader buyur niye ekledin kızı?’ gibi sert tepkiler karşısında ezilip büzülme; bahanelerle, smiley’lerle durumu idare etme devri kapanıyor” diyerek Facebook’ta yepyeni bir dönemin çok yakında başlayacağını duyurdu. Milyarlarca üyesi ile dünyanın en büyük sosyal platformu olarak tanımlanan Facebook, kullanıcılarının bir ihtiyacını daha giderecek olmanın haklı gururunu yaşıyor. Halihazırda 20.000 erkek, 5000 kadın ve 2 bin kadar çift tarafından test ortamında denenen yeni buton; kullanıcıların beğenisini şimdiden kazanmış durumda. Test aşamasındaki yanlışlıkla ekle butonunun beklenenden daha olumlu bir sonuç verdiğini söyleyen Zuckerberg, "mesela kendimden örnek vermek istiyorum. bu adam (halil bergen) bana talep göndermiş. Benim profilimde bu, “halil bergen sizi yanlışlıkla arkadaş listesine ekledi” şeklinde çıkıyor. Artık ben bu adamın beni niye eklediğini merak etmiyorum. Normal arayüzde olsa 'siz de kimsiniz?' (who the hell are you?) diye soracaktım. Sonra bir sürü gereksiz muhabbet...” diyerek şöyle devam etti: “Kullanıcılar arasında mevzu bu şekilde hem çok daha hızlı ilerliyor hem de zaten cevabı belli olan bir soru da hiç sorulamadığı için, server'larımızda ciddi bir alan tasarrufu sağlanıyor. Bu şekilde sırf test ortamında 2.5 terabayt alan artırdık, uygulama hayata geçtiğinde en az on katı tasarruf bekliyoruz...” Butonun yeni kurulan ilişkiler kadar, mevcut ilişkilere de çok büyük faydası dokunduğunun altını çizen Zuckerberg, denek kullanıcılar üzerinde yapılan incelemelerde “bu adam/kız kim, seni niye ekledi?” kavgalarında ciddi bir azalma tespit ettiklerini belirtti. Zucekerberg, "Sağda solda Facebook kavgasından ayrıldılar diye duyup içerliyordum. Ekip de töhmet altında kalıyor; beddua, ah alma korkusuyla bir yenilik yapmaya çekiniyordu. Galiba bu sefer çok güzel iş yaptık...” diyerek "Zaman Tüneli" fiyaskosu nedeniyle cesaretini iyice kaybeden Facebook geliştirme ekibinde morallerin bir nebze olsun yerine geldiğini ifade etti.