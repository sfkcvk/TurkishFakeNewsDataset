Rekor Düzeye Ulaşan Cari Açığı Kapatmak İçin Harekete Geçen Türkiye, Somali ve Libya'ya Yapılan Yardımları  Geri Çağırıyor Rekor düzeye ulaşan cari açığı azaltmak amacıyla kaynak yaratma çalışmalarını sürdüren AKP hükümeti, geçtiğimiz günlerde yürürlüğe giren ÖTV zammının ardından bu kez gözünü daha önce Somali ve Libya gibi bölgelere yapılan dış yardımlara çevirdi. Konuyla ilgili olarak Ekonomi Bakanlığından yapılan açıklamada, "Durumumuz düzelir düzelmez yine gereken yardımı yapacağımızdan kimsenin kuşkusu olmasın" ifadeleri yer alırken, bu ülkelere gönderilen nakit para ve erzak yardımlarının en azından bir kısmını kurtarabilmek amacıyla kurulan ilk heyet, bu sabah saatlerinde Somali'ye ulaştı.

 

Yakın zamanda Ajda Pekkan ve Nihat Doğan gibi isimlerle Somali ve Libya gibi ülkelere tarihinin en büyük iyi niyet gösterilerinden birini sunan Türkiye, cari açıktaki deliği kapatmak için ÖTV zamları yeterli olmayınca son çare olarak yaptığı yardımları geri istemeye karar verdi. Ekonomi Bakanlığı Müsteşarı Koray Pekinder başkanlığında kurulan özel bir heyet eşliğinde, yine Ajda Pekkan ve Nihat Doğan gibi isimlerle Somali'ye çıkartma yapan hükümet yetkilileri, bu defa bölgedeki erzak torbalarından geriye kalanları toparlayabilmek için seferber olmuş durumda.

 

Bakanlıktaki görevi süresince çalışma arkadaşlarına defalarca "Ne alıp verdiğinizi bir kenara yazın, hesabınızı iyi tutun." uyarısını yaptığını belirten Pekinder, "Ama görülen o ki ben demişim ben dinlemişim. Sene sonuna geldik, söylemesi ayıp aşağı yukarı 70 milyar dolar kadar içerideyiz. El elde baş başta oturuyoruz. Size karşı da çok mahçubuz ama durum bu maalesef." diyerek şikayetlerini dile getirdi.

 

"Değerli Somalili kardeşlerim, sinirlenmenizi anlıyorum ama biz de zor durumda olmasak istemezdik heralde. Şu an aslında hepinizin elini vicdanına koyup,'Ben bu ülke için ne yapabilirim?' diye kendine sorması lazım. Bu ülke derken Somali'yi demiyorum, Somali'ye şu saatten sonra ne yapsan kar etmez zaten ama hiç değilse gelin şu erzakların, ıvır zıvırın kaldığı kadarını geri verin de biz bari belimizi doğrultalım. Durumumuz düzelsin, bu yardımın kat be katını yaparız, söz. Daha buradan bi de Libya'ya gideceğiz, orada da kimden ne isteyeceğimizi bile bilmiyoruz. Kaddafi diktatördü miktatördü de hiç değilse muhtabbımızı biliyorduk... İnanın yani moralimiz çok bozuk..."