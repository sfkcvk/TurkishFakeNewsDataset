Kadın Milletvekili Sayısında Dünya 88.'si Olan Türkiye'de Türban Özgürlüğü Coşkusu Tüm Hızıyla Sürüyor Dün yapılan Türkiye Büyük Millet Meclisi oturumuna başörtüleri ile katılan 4 kadın milletvekili sayesinde Türkiye'de özgürlüklerin önündeki bir engel daha kaldırılmış oldu. Kadın milletvekili sayısında dünyada 88. sırada bulunan Türkiye'de, hiç değilse meclise giren az sayıdaki kadının dilediği gibi başlarını örtebilmeleri büyük bir coşkuyla karşılanırken, özellikle doğudaki illerde erkekler tarafından oluşturulan konvoylar gece geç saatlere kadar zafer turu attı. Dün yapılan meclis oturumuna türbanları ile giren 4 kadın milletvekili, Türkiye’nin demokratikleşme yolunda engellenemez ilerleyişini perçinleyen bir gelişme olarak tarihe geçti. Büyük coşku ile karşılanan gelişmenin ardından halk sokaklara dökülürken; yurdun dört bir yanındaki kadınlar da eşleri tarafından önceden belirlenen saatler içerisinde, ölçülü bir şekilde zaferi kutladılar. Kadının, şiddet uygulanacak bir varlık olmaktan ziyade, erkeğin namusu olarak algılanması gerektiğine vurgu yapılan kutlamalarda, kadına yönelik gereksiz ve yeterince makul bir nedeni olmayan şiddet de lanetlendi. Bazı illerde  yer yer sabah saatlerine kadar süren kutlamalardan öne çıkanlar ise şu şöyle: : Aile içi şiddete uğrayan Batmanlı kadınların başörtüleriyle sokaklara aktığı kutlamalarda, başörtüsünün inanç özgürlüğünün yanı sıra kafanın özellikle arka bölgesine alınan darbelerin oluşturduğu yara bereleri göstermeme özelliğine vurgu yapıldı. Kutlamaların gecenin geç saatlerine dek sürmesi sonucunda "Bu saate kadar nerdeydin sen?" sorusuna erkeğini ikna edecek bir cevap bulamayan 3 kadın ise töre cinayetine kurban gitti. : Tbmm'ye başörtülü vekillerin girişinin sabah düzenlenen resmi törenle kutlanmasının ardından bir araya gelen şehir halkı, çay toplamaya kadınların gitmesi konusunda herhangi bir değişiklik yapılmasına gerek olmadığına kanaat getirerek olaysız bir şekilde kahvelere dağıldı. : İlk gün bir anlık galeyana gelerek başörtüsüyle meclise girdiklerini ifade eden 4 vekil, "Şimdi girmediğimiz oturumda kabak gibi belli olucak yokluğumuz" görüşüne varmalarının ardından meclisteki diğer kadınların da başörtüsü takması konusundaki çalışmalarını arttırmaya karar verdi. : Hava karardıktan sonra dışarı çıkma izni olmayan Kütahyalı kadınlar, Nurten hanımların evinde çay partisi düzenledi. Kısırın lezzetinin damga vurduğu gecede çaylar su gibi akarken; evin beyi Mustafa Yürekoğlu'nun kahveden çıktığı haberinin alınması ile hanımlar özgür bir şekilde evlerine dağıldı. : Kutlamaya katılan bazı dikkatli vatandaşların "Yalnız kadın denilince iş başka noktalara gidebiliyor" şeklinde uyarmasının ardından Türkiye'de bayan özgürlüğü olarak değiştirilen kutlamalar, gecenin geç saatlerine kadar sürdü. : Mecliste başörtüsü sorununun da ortadan kalkmasıyla beraber tartışacak herhangi bir konu bulamayan Adanalılar, adliye önünde toplanarak günün anlam ve önemine yönelik olarak bir başörtülüyü dövmelerinin ardından evlerine döndü. : Gecenin en anlamlı tepkisi ise Aile içi şiddetten kaçtıkları sığınma merkezinde toplanan bir grup kadından geldi. Sembolik olarak yaktıkları erkek mankenin etrafında dans eden kadınlar, pansumanları yapıldıktan sonra "yaşasın özgürlük" tezahüratları atarak olaysız bir şekilde yurtlarına sığındı. Tüm ülkede coşku ile karşılanan bu gelişmenin ardından, çıtayı bir adım daha yukarı çekmek isteyen AKP’li bir grup kadın ise kulislerde ''Acaba türbanlı bir başbakanımız olacak mı?'' sorusunu yavaş yavaş dile getirmeye başladı. Fikri ilk ortaya atan kişi olarak ismi geçen AKP Çekinköy Gençlik Kolu Başkanı Merve Gürelek bu sabah saatlerinde sessizce görevinden istifa etti.