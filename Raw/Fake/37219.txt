104'lük Bekir Dede, Aklında Kaldığı Kadarıyla Uzun Yaşamın Sırlarını Anlattı Manisa'nın Kırkağaç İlçesine bağlı Belveren köyünde hayatını sürdüren 104 yaşındaki Bekir Belveren, uzun yaşamın sırlarını paylaştı. Çevresi tarafından "geberesice bunak" olarak da bilinen Bekir Dede, kendisinden tiksinen ve ölümünü dört gözle bekleyen binlerce kişiye inat, hayata sımsıkı tutunmaya devam ediyor. 
 
1906 yılında o zamanki adıyla Güzelce, şimdiki adıyla Belveren köyünde dünyaya gelen Bekir Belveren, 19 yaşında başladığı aile mesleği olan tefeciliği yıllarca başarıyla sürdürmüş. İlerleyen Alzheimer rahatsızlığı nedeniyle çok sevdiği mesleğini 6 yıl önce bırakmak zorunda kalan ihtiyar delikanlı, bu süre içerisinde bütün köylüyü kendisine borçlandırarak büyük küçük herkesin haklı nefretini kazanmış. 14 sene önce borçların bir kısmını affetmek koşuluyla köye kendi soyadını vermeyi de başaran Bekir Dede'nin, tamamını kısır oldukları gerekçesiyle boşadığı 6 eşi ve sıfır çocuğu bulunuyor. 
 
Hastalığı nedeniyle kimseyle görüşmek istemeyen ve zaten senede bir iki defa kendisini ziyaret eden gazeteciler dışında pek gelen gideni de olmayan Bekir Dede'yi, köylülerin "ya bırakın artık şu bunağı" uyarılarına aldırmadan evinde ziyaret ettik. Anadolu insanının meşhur konukseverliğiyle ve elindeki keseriyle kapıda karşıladı bizi sevimli ihtiyar. Sonrasında biz sorduk, o anlattı; büyük bir içtenlikle paylaştı uzun yaşamın sırlarını. 

 
Saatler ilerledikçe daha uzun sessizlikler oluyor Bekir Dede'yle sohbetimizde. İçimiz bayılıyor. "Daha fazla yormayalım biz seni dede." diyerek müsaade istiyoruz kendisinden. Hüzünle karışık saçma bir ifade yerleşiyor yüzüne, "Siz kimsiniz?" diyerek yanıtlıyor bizi, "Kim içeri aldı lan sizi?!". Bunları sorarken bir yandan da eli keserine gidiyor Bekir Dede'nin. Anlıyoruz ki artık topuklama vakti gelmiş bu asırlık çınarın yanından. İlerleyen yaşına rağmen bir yandan ana bacı düz giderek, bahçe çıkışına kadar kovalıyor bizleri Bekir Dede. Alzheimer şehidi olmamak için ölümüne koşuyoruz...