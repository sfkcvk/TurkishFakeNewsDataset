Kurtlar Vadisi Yayınlanmadığı İçin Irak ve Suriye'de Ne Olup Bittiğini Anlayamayan Kitle, Pana Film Önüne Siyah Çelenk Bıraktı... Uzun yıllardır Türkiye’de ve dünyada yaşanan gelişmeleri Kurtlar Vadisi seyrederek takip eden milyonlar, dizinin bir süredir yayında olmaması nedeniyle zor günler yaşıyor. Bugün toplanan yaklaşık 400 kişilik bir grup, yapımcı firma olan Pana Film önüne siyah çelenk bırakırken, taleplerini “Irak’ta, Suriye’de ne oluyor hiçbir fikrimiz yok, bari 1 özet bölüm çekin lan!” sözleriyle iletti. Pana Film’in yönetim binasına siyah çelenk bırakılmasının ardından kendilerine Vadi Platformu diyen kitle adına Vahit Özgencer söz aldı. “Bugün burada gördüğünüz bu insanlar çok değil birkaç sene öncesine kadar her tür ortamda Gladio’sundan İsrail’ine dek çat çat sayabilen, 'o işler senin bildiğin gibi değil bak Vadi'de anlattılar geçen gün izle onu' diyerek her türlü olayı açıklayabilen, çevrelerinde itibar gören insanlardı” diyen Özgencer, düştükleri durumun ‘içler acısı’ olduğunu kaydetti. Şu an milyonlarca insanın, Müge Anlı ve Kısmetse Olur izleyerek gündemi takip etmeye çalıştığını ve bu ayıbın büyük bir kısmının Pana Film’e ait olduğunu da ekleyen platform sözcüsü şöyle devam etti: “Daha bugün Irak’tan ‘Gerekirse savaşırız’ diye bir mesaj gelmiş örneğin. Nooluyor? Neden böyle oluyor? Suriye’de en son durum ne? Tüm bunların ardından hangi baronlar var? Bir sürü yer adı var, örgüt adı var buralar nereler? Kimler delikanlı kimler yavşak? Şu saatten sonra gazete mi okuyalım? Televizyonda tartışma programı mı dinleyelim? Noluyor? Bazı karanlık odaklar tarafından Kurtlar Vadisi hayranlarına zorla çok afedersiniz kitap falan mı okutulmaya çalışılıyor? Biri çıksın bunun hesabını versin!” Duygu yüklü konuşması kalabalıktan büyük alkış alan Vahit Özgencer, en azından güncel konular hakkında bir fragman yayınlanmasının Pana Film’in vadi sevenlere bir gönül borcu olduğunu da sözlerine ekledi. Platfom sözcüsü “Bugün kahvehanelerde kimsenin yüzüne bakamayan bizler, 2-3 dakikalık da olsa bir Irak anlatımıyla, bir Suriye anlatımıyla adeta can bulacağız” demesinin ardından dizide Polat Alemdar’ı canlandıran Necati Şaşmaz’a da seslendi. Özgencer’in “Necati abi yalnız rica edeceğiz lütfen dizi olarak anlatılsın onlar. Yani senin ham sesinle açıklama yapman şeklinde değil de dublajla olabilirse çok seviniriz. Yanlış anlama lütfen abi saygısızlık gibi olmasın da biz anlamıyoruz senin normal konuşmanı. Bizim eksikliğimiz...” sözlerinin ardından grup, havaya ateş ederek olaysız bir şekilde dağıldı.