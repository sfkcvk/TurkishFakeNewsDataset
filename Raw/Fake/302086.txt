ABD'nin Ardından Türkiye de, Türkiye'deki Vatandaşlarını Uyardı: 'Şişme bot mot bi şey bulun kendinize...' ABD yönetimi tarafından bu akşam saatlerinde İzmir, Adana ve Muğla'daki Amerikan askerlerinin aileleri için yapılan tahliye çağırısı çok geçmeden Türkiye'de de yankı buldu. Hükümetten yapılan açıklamada vatandaşların telaşa kapılmadan, sakin bir şekilde bot gibi bir şeyler temin ederek acil durumlara karşı hazır olmaları istendi. Birkaç saat önce ajanslara düşen Amerikan ailelerinin tahliye edileceği haberi, Türkiye'de de büyük ses getirdi. Terör saldırısı ihtimali yüzünden zaten tedirgin olduğu bilinen vatandaşların Amerika'dan gelen haberle endişeleri iyice artarken; İçişleri Bakanlığı'ndan yapılan açıklamada herkesin olası bir tehlikeye karşı kaçmaya hazırlıklı olması istendi. İçişleri Bakanlığı bünyesinde görev alan Olağanüstü Haller Amiri Nazif  Topçu, denize yakın olanların botlarını, daha uzakta kalanların da araba, kamyonet, pick-up, motorsiklet ne varsa hazır etmesinin önemine değindiği konuşmasında, şu sözlere yer verdi: "İç kesimlerde oturan vatandaşlarımız yavaştan şöyle Ege'ye doğru yanaşsınlar. Öyle hemen telaşe etmeyie gerek yok, çok dikkat de çekmeyelim. Adım adım, çaktırmadan böyle... Kıyı kesimlerindeki yurttaşlarımız, içerden gelenler varan dek açılmış olurlar zaten. Umudumuz o yönde. Denize açılan biraz beklesin bakalım tam ne olcağı da belirsiz. Baktık bişi olmuyo geri döneriz. Ha karadan duman falan çıkarsa abanın o zaman küreklere. Tekrar ediyorum dumanı gören patlamayı duyan abansın, bu işin şakası makası yok..." Basın mensuplarının ısrarlı soruları üzerine, istihbarat olarak şu an için ellerinde bir şey olmadığını itiraf eden Olağanüstü Haller Amiri Topçu, en büyük dayanaklarının Amerika'dan gelen uyarılar olduğunu kaydetti. ''Yani arkadaşlar, boru değil. Amerikan askerlerinin ailesi gidiyorsa buralardan, belli ki topuklamanın vakti gelmiş. İsraillisi, Belçikalısı... Sadece bir tane de değil. Nedir? Biz önlemimizi alalım, sınırlara doğru vaziyet alalım, bişi olmazsa geri döneriz'' diyerek, ekstra güvenlik önlemlerinin kimseye zararı olmayacağını değinen deneyimli amir, bir süreliğine ülkeyi tamamen boşaltmanın şimdilik en doğru karar olacağında ısrar etti. Nazif Topçu, Türkiye'nin yönetimsel kademesinin yerleştirilmesi için şimdilik kafalarındaki en ideal yerin de Kuzey Kıbrıs Türk Cumhuriyeti olduğunu belirtti. Güzel bir planlama ile kullanıldığında yavru vatanın kendilerine gani gani yeteceğini sözlerine ekleyen Amir Topçu, ''Öyle yani, kapatıyoruz ülkeyi bi' süre. Siz de artık yurtdışındaki akrabaları falan bir yoklayın, birinden biri belki bi davet falan gönderir. Hem sonra hükümetimizin vizeleri kaldırdığı bir ton değişik ülke var, en kötü oradan bir tanesini seçersiniz'' diyerek açıklamalarını tamamladı.