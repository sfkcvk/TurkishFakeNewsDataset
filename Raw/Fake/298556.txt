Başkanlık Sisteminin Kişisel Bir Heves Olmadığını Söyleyen Erdoğan: ''İlk Başkan kim olacak, inanın ben de çok merak ediyorum...'' Yeni anayasa çalışmaları ile ilgili olarak bugün yaptığı açıklamada başkanlık sisteminin kişisel bir heves olmadığını vurgulayan Erdoğan, daha ilk Başkan'ın kim olacağı bile belirsizken bu tarz suçlamaları maksatlı ve çirkin bulduğunu ifade etti. Bugün Ak Saray'daki basın odasında gerçekleşen toplantıda bir kez daha başkanlık meselesinin kişisel bir konu olmadığını vurgulayan Tayyip Erdoğan, sistem değişikliği olması halinde Başkanlığa en yakın adayın kendisinin olmasını ise talihsiz bir tesadüf olarak değerlendirerek şöyle devam etti:  "Şimdi böyle olunca sanıyorlar ki kendim için istiyorum. İşte Tayyip Erdoğan süper yetkiler peşinde, yok padişahlık hevesinde falan filan, biliyorsunuz. Ben şimdi soruyorum, yahu ne alakası var? Daha hiçbir şey belli değil. Hele o gün gelsin bi. Baktım benden daha iyi yapacak biri var, geçsin o olsun derim. İşte bu kardeşiniz böyle samimidir. Soruyorum peki, sizler samimi misiniz?" Yeni Şafak, Star, Akşam, Takvim ve Sabah gazetelerinden oldukça geniş katılımlı bir muhabir kadrosuyla samimi havada geçen toplantıda siyasetin de ticaret gibi riskli ve belirsizlikler içeren bir kurum olduğuna dikkat çeken Cumhurbaşkanı Erdoğan, "Bakınız ben bu Cumhurbaşkanlığı Külliyesi yapılırken de söyledim. Bize, memleketimize ve devletimize en uygun yer oluyor ama bakalım içinde kim oturacak dedim. Ha sonuçta ben oturdum ama bir başkası da olabilirdi yani. Bu şekilde heyecanlarım hep olmuştur değerli arkadaşlar. Zaten bu işi de bu yüzden seviyorum. Hep yeni gün ayrı bir heyecan..." ifadelerine yer verdi.  Bir soru üzerine, kendi kafasındaki Türkiye'yi büyük yetkilerle yönetmeye layık ideal başkan adıyını da kabaca tarif eden Cumhurbaşkanı, bu sıfatları taşıyan herhangi biri çıkması halinde adaylıktan çekilmeyi düşünebileceğini da sözlerine ekledi. Erdoğan'a göre Türkiye'nin ilk Başkanı'nda kesinlikle bulunması gereken kimi özelliklerse şöyle: - Balık burcu olması önemli.. Çünkü balıklar yaratıcı olur, yönetici olur... Bi de uzun olur... 
- Hafif seyrek bıyıklı. Bıyıksız olsa çok Avrupai durur bize yakışmaz. Çok bıyıklı da iyi değil. Kaba yani... 
- En az 1.83, en fazla 1.85 boyunda olmalı. Batıdaki başarılı başkanlık sistemlerinde boy ortalamaları hep böyle... 
- En az 2 dönem Belediye Başkanlığı yapmış ama gözlüksüz ve oyuncak sevmeyen biri olmalı. 
- Hayatının bir döneminde lisanslı profesyonel futbolculuk yapmış olması önemli. Ama büyük takımlarda değil. Öyle olursa halkın tamamını kucaklama noktasında sıkıntı yaşar.    
- Üniversite mezunu olup olmadığı tam belli olmasın. Bazı konular gizemli kalsın ki halk Başkan'a karşı heyecanını yitirmesin. Son olarak referandumla ilgili bir tahmin yapmak için çok erken olduğunu da vurgulayan deneyimli siyasetçi, bunun yerine toplantı odasındaki gazetecilerin nabzını tutmayı tercih etti. "Yani ben şimdi bir isim söylemeyeyim, yönlendirmiş gibi olurum ama... Sizin aklınıza kim geliyor?' diyerek, ufak çaplı bir anket yaparken, gazetecilerin gülüşmeleri karşısında ise oldukça keyiflendi. ''Yahu bu kadar gülünecek ne var ahahhaa sizin yüzünüzden ben de gülüyorum ahaha çok saçma...'' diyerek ortamdaki neşenin bir hayli artmasına neden olan Erdoğan, bir şeyler anlatmak için birkaç muhtar çağırmak üzere toplantısına son verdi.