Türkiye, Doğuştan ÇÇB (Çok Çirkin Burun) Hastası Minik Oylum İçin Seferber Oldu... Doğuştan çirkin burunlu dünyaya gelerek ailesini yasa boğan  Oylum’un dramı, geçtiğimiz günlerde televizyonlarda yayınlanarak tüm Türkiye’yi derinden sarsmıştı. Ailesinin maddi durumu sebebiyle bu yaşa kadar gerekli müdahaleler yapılamayan minik Oylum’a, haberin yayınlanmasının ardından duyarlı vatandaşlar sahip çıktı. Minik Oylum'un ameliyatı için açılan bağış kampanyasında şu ana dek 49.000 TL'nin üzerinde nakit para toplanırken, yaşanan drama ise tüm Türkiye tepki gösterdi: ‘’Arkadaş önceden gösterseniz yard… Allah günah yazmasın o ne öyle ya…’’ Minik Oylum'u ve burnunu daha fazla ekranlarda görmek istemeyen vatandaşlar, sosyal medyada yaptıkları "Arkadaşlar, parası batsın.. Kaç liraysa verelim bitsin bu iş; her yardım çağrısında biz o burnu… Yani yavrucağı görmek zorunda değiliz. İnsanın içi gidiyor..." gibi yazılarla yardım çağrısında bulunarak farkındalık yaratmaya çalışıyorlar. Sanat ve estetik camiasından ünlü isimlerin de destek verdiği kampanyaya 10 bin lira bağışta bulunan ve isminin açıklanmasını istemeyen bir yardımsever ise şu ifadeleri kullandı: "Allaha şükür durumum var. Böyle bir çirkinliğe müdahale etmezsem, içim rahat etmezdi... 10 binse 10 bin… Böyle bişey olamaz o neydi öyle ya… Bunun benim benim adımla alakası yok, açıklanmasını istemiyorum, maksat çocuğun işi görülsün… Hay allah aklıma geldikçe de fena oluyorum”… Konuyla ilgili olarak görüşlerine başvurduğumuz Hacettepe Üniversitesi Tıp Fakültesi Kulak Burun Boğaz Anabilim Dalı Başkanı Prof. Taylan Özüdoğru de Oylum'un dramını bir uzman gözüyle değerlendirdi: "Valla ben fotoyu görünce, kulak burun boğaz uzmanı olduğum için yok ya kulak bu dedim. Gerçekten burunmuş. Gelsinler sıraya sokalım, uygun birinden burun bulabilirsek naklederiz. Onla uğraşılmaz çünkü ya, kırsan etsen daha büyük iş... Komple yenileriz. Ama tabi hem maliyetli hem de donör lazım..." Oylum’a gelen yardımlar, ailesini de mutlu etmiş durumda. “Öncelikle bizim ailede öyle burun yok, babasına çekmiş olmalı heralde” diyerek söze başlayan Anne Nursel Kazak, "Biz istemez miydik benim kızımın burnu da diğerlerinki gibi olsun. Olmadı... Önce kabulleniriz dedik, bizim evladımız, napalım bunun burnu da bu dedik ama aradan geçen yıllarda oransal olarak Oylum’dan daha hızlı büyüdü o burun” diyerek yaşadıkları dramı aktardı.  Baba Taner Kazak ise, çirkin burunun Türkiye’de en sık görülen hastalıklardan birisi olduğuna dikkat çekerek, en çok da Oylum sayesinde bu konuda bir duyarlılık yaratılmasına sevindiğini belirtti. “Biz yıllarca çok çektik… Parka götüremedik, bir AVM gezemedik… Oylum’u her gören bize acıyan gözlerle, uzaylı görmüş gibi baktı…" diyen acılı baba, son olarak "Ama artık Gerard'ımız için çile bitti… Biz aramızda ona Gerard Depardiue deriz de… Umarım farkındalık yaratmışızdır… Ne diyelim tüm çirkin burunlular için bu bir ilk olur inşallah” ifadeleriyle göz yaşları içinde açıklamalarına son verdi.