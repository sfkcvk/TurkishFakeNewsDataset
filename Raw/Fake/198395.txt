Toyota'lara Para Yetiştiremeyen Nijerya, Yerli Malı İç Savaş Tipi Pikap Üretimine Geçmeye Hazırlanıyor Bitmek bilmeyen iç savaşlar nedeniyle ekonomik dengelerin alt üst olduğu Nijerya'da hükümet, savaşın önemli maliyet kalemlerinden biri olan Toyota Pikap ithatalını frenlemek için harekete geçti. Vatandaşların yemesinden içmesinden kısarak tüm parasını Toyota marka pikaplara yatırdığını ifade eden Devlet Başkanı Albay Goodluck Jonathan, "Artık bu gidişe bir dur demenin zamanı geldi. Nasıl yapacağımız hakkında en ufak bir fikrim yok ancak bir şekilde o pikapları burada kendi imkanlarımızla üretmenin bir yolunu bulmalıyız" derken, çatışan tüm gruplara da yerli sanayiye destek çağrısında bulundu. Başkent Abuje Organize Sanayi Bölgesi Başkanı Binbaşı Abel Onwuka ile birlikte basın mensuplarının karşısına geçen Albay Goodluck Jonathan, konuşmasına "Bunun artık isyancısı, muhalifi kalmadı. Ben buradan bizzat hükümetimizi devirmeye çalışan gruplara da sesleniyorum: Gelin en azından bu konuda el ele verelim. Şu pikabı artık kendimiz üretelim" sözleriyle başladı. Bir ülkede hem hükümetin, hem de isyancıların aynı otomobil firmasına borçlu olmasının normal bir durum olmadığının altını çizen Jonathan, geniş yankı uyandıran açıklamalarına şöyle devam etti: "Bu araçlar az mı yakıyor? Yok... Yedek parçası mı ucuz? Yok... Onu geçtim, koca Nijerya'da bi tamir işi oldu muydu 'Toyotacı Ngonba Usta' dışında bu arabadan anlayan var mı? O da yok... Kaç kere triger kayışı değiştirmeye gelen karşıt görüşlü gruplar o tamirhanede çatıştı, kaç canlar yitti bir düşünün. Bi de Japon arabası yani ucuz bi şey de değil. Afedersiniz kıçımızı yıkayacak su bulamıyoruz, tutuyoruz buna para veriyoruz. O kadar parayı nereden bulduk onu da bilmiyorum. Ekonomimiz batıyor, yastık altındaki altınları getirin desek bi taneniz çıkarmaz, herkesin altında bir Toyota. Napıyor? Savaşa gidiyor... Ayranımız yok içmeye, tahteravanla gidiyoruz şeye çok afedersiniz..." Yıllardır pikap kullanımını azaltmak için yapılan tüm kampanyalara rağmen, Nijerya halkının Toyota pikapların arkasında aldığı tadı başka hiçbir yerde almadığını ifade eden Albay Jonathan, "%100 yerli pikap" üretimi için ellerini taşın altına sokmaya hazır olduklarını kaydetti. Deneyimli Devlet Başkanı, Nijeryalılar'ın istedikleri zaman neler başarabileceğini herkesin bildiğini dile getirirken "Mesela hatırlayın, Amerika 94'te açık ara favori oldu milli takımımız... Başka örnekler de var da bir anda insanın aklına gelmiyor tabii... Ama iyiyiz yani ülke olarak, yapabilirmişiz gibime geliyo benim" sözleriyle vatandaşlara güven aşılayan açıklamalarda bulundu. Goodluck Jonathan'ın ardından söz alan Abuja Organize Sanayi Başkanı Binbaşı Abel Onwuka ise, şu an için pikap üretecek teknolojiye sahip olmasalar da en azından atölyeye inip, bir denemekten zarar gelmeyeceğini ifade etti. Abel Onwuka, "Organize Sanayi Bölgemizi oluşturan mevcut 3 bambu imalathanemizin birinde mask, birinde hani şu rüzgarlı havada gulubup-dulubulup diye öten şeyden üretiyoruz halihazırda. Üçüncü imalathane pikaba kısmetmiş demek ki... Du bakalım, her işte hayır vardır" diyerek mevcut altyapılarının durumunu özetlerken, ilk yerli pikap üretimi için çizdikleri yol haritasını da şu sözlerle açıkladı: "Direksiyonu yaparız, vites kolu, pedallar, silecek falan onlar da kolay. Motoru ilk etapta dinamo gibi bişi yapıp tekere bağlamak olabilir... Sesli düşünüyorum, bi 4 kişilik bisikletmiş gibi yola çıkarız..." Basın toplantısının ardından kararlılığını göstermek isteyen Albay Goodluck Jonathan, kendisine ait Toyota pikabı ateşe vermek için Japonya Büyükelçiliği'nin önüne doğru harekete geçerken, elçiliğin 300 metre kadar yakınında ayrılıkçı gerillalar tarafından yola döşenen mayının patlaması sonucu etkisiz hale getirildi. Bölgede çatışmaların halen sürdüğü öğrenilirken, Nijerya Dışişleri Bakanlığı tarafından yapılan açıklamada bunun ülkenin normal hali olduğu ve endişelenecek bir durum olmadığı ifadelerine yer verildi.