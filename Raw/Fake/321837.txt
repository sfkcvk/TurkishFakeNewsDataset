Bedelli Askerliği Konu Alan Yeni Asker Dizisi '‘Bedel Ödeyenler’'in Çekimleri Ziraat Bankası Kartal Şubesi'nde Başladı... Son dönemde popüler olan asker dizilerine yeni bir soluk getirme iddiasıyla yola çıkan Ay Yapım, bugüne dek pek fazla işlenmemiş bir konuyu ekranlara taşımaya hazırlanıyor. Bedelli askerlik bekleyen 5 arkadaşın hayallerini, fedakarlıklarını ve dostluklarını ekrana taşıyacak olan yeni dizi ‘Bedel Ödeyenler’ yakında ATV’de... Bugün Ziraat Bankası Kartal Şubesi’nde başlayan çekimler öncesinde basın mensuplarına açıklamalarda bulunan dizinin senaristi Uğur Günbeli, ‘Bedel Ödeyenler’in ekrandaki asker dizilerine yeni bir soluk getireceğini ifade etti. Bedelli askerliğin, toplumda sık sık gündeme gelmesine rağmen ekranlarda bugüne dek işlenmemiş bir konu olduğuna dikkat çeken Günbeli, "Oysa orada da anlatılmayı bekleyen çok heyecanlı ve bir o kadar dramatik öyküler var. Biz bu projede 2011 yılındaki bedelliyi konu alarak o tarihlerde 20'li yaşlarının ortalarında olan 5 arkadaşın öyküsüne odaklandık. 2011 biliyorsunuz askerlik tarihimiz açısından yüreklerin sık sık ağza geldiği, herkesin hop oturup hol kalktığı, ‘Bedelli çıkıyor mu’ sorularıyla geçirdiğimiz bir dönem. Yani aslında bu açıdan bakınca biraz dönem dizisi de diyebiliriz” sözleriyle dizinin öyküsüne dair ipuçları verdi. Başarılı senarist, dizideki karakterler hakkında ise şu bilgileri paylaştı: “5 ana karakterimiz var. Bunlardan ikisi bankacı, biri mühendis, biri taksici, biri de işsiz. Biz her hafta bu 5 kişinin bedelli bekleme gerilimini, bedellinin çıkmasının ardından 18.000 TL'yi bulmak için verdikleri destansı mücadeleyi, planlarını, suya düşen hayallerini, geride bıraktıklarını, geride bırakamadıklarını, 'o parayı bi kenarda tutup dönüşte evlensem mi yoksa hatundan ayrılsam mı?' ikilemlerini, dostluklarını, ihanetlerini ve tabii ki aşklarını izliyecilerle buluşturacağız. İçlerinden bir tanesi, bütün kredi başvuruları reddedildikten sonra ‘Abi 5.5 ay için o para verilmez ya’ diyerek asker gidiyor. Onun hikayesinde de biraz askeri şeyler göreceğiz. Karakter sevilirse Bedel Ödeyenler-Kantincinin Yolu gibi bir devam projesiyle sadece onun öyküsüne odaklanacağımız bir proje de gündemimizde...”