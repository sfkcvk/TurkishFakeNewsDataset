İki Gündür Okumasına Rağmen Rıza Sarraf'ın Altın Ticareti Mekanizmasından En Ufak Bir Şey Anlamayan Vural Alcay(32), Asla Zengin Olamayacağından Artık Tamamen Emin... ABD'de süren davadan Rıza Sarraf'ın altın ticareti, kara para aklama ve rüşvet mekanizmasına dair basına yansıyan itiraflarını defalarca okumasına rağmen hiçbir şey anlamayan makine mühendisi Vural Alcay, asla zengin olamayacağından artık tamamen emin. Kendi tabiriyle "20'li yaşlarında bir velet" olan Sarraf'ın bir yığın şirket, banka, altın ve dövizi idare ederek kurduğu mekanizmanın nasıl işlediği hakkında en ufak bir fikir sahibi dahi olamadığını belirten Alcay, "Kazara elime o kadar para geçse ev alır kirasını yerdim. Yapıp yapabileceğim en karmaşık finansal hareket de parayı faize yatırmak olurdu" sözleriyle samimimi itiraflarda bulundu. "Okuyorum okuyorum hiçbir şey canlanmıyor kafamda. İran parayı Halkbank'a yatırıyor, Sarraf'ın şirketinin de o bankada bir hesabı var, buraya kadar ok. Oradan sonrası tamamen bir bilinmezlik benim için. 2 gündür bir sürü haber sitesinden takip etmeye çalışıyorum ama yok, olmuyor. Kim kimden ne alıyor, o altın niye Dubai'ye gidiyor, oradan nasıl Dolar'a çeviriyorlar, bütün bunlar için niye birilerine rüşvet veriliyor falan derken başıma ağrı giriyor, hala hiçbir fikrim yok." diyen Alcay, başta Rıza Sarraf'ın kendisi olmak üzere iyi niyetle konuyu kendisine izah etmeye çalışan tüm haber sitesi çalışanlarından da özür diledi.  İleride böyle bir iş çevirmek isteyen kişi, kurum ve ülkelere de seslenerek kesinlikle kendisine güvenmemeleri gerektiğini özellikle vurgulayan 32 yaşındaki makine mühendisi, "Baştan söyliym de sonra 'Vural parayı ne yaptın abi?' gibi bir durum olmasın. Döviz al, altın al, eft yap, ATM'den para çek derseniz ona ok ama fazlasına aklım ermiyor. Daha ne olduğunu anlamadan kaptırırım ben o parayı. Yazık olur koca şebekeye" ifadelerine yer verdi. Alcay, davada geride kalan 2 günün ardından çıkardığı en anlamlı sonucun para işlerinden hiç anlamadığı ve kazara piyango falan çıkmadığı sürece asla zengin olamayacağı olduğunu da sözlerine eklerken, son olarak "Doğruyu söylemek gerekirse bu zamana kadar ticarete mi girsem, kendi işimi mi kursam diye bazı düşüncelerim vardı ama sağolsun Rıza kardeşim hepsini sildi. Bundan sonra kafam rahat artık. 30 sene daha bir yerlerde çalışır mühendisliğimi yapar, birikimimle bir yazlık alır, bahçesini sulaya sulaya ölmeyi beklerim ben." sözleriyle de yol haritasını açıkladı.