Trivago Reklamı, Türkiye'nin Ortak Nefret Objeleri Listesinde Fethullah Gülen'in Zirvesini Zorluyor... Neredeyse internettteki her videonun önünde çıkan ve kapatma seçeneği bulunmayan 15 saniyelik reklamıyla milyonların haklı nefretini kazanan Trivago reklamı, Türkiye'nin ortak nefret objeleri sıralamasında Fethullah Gülen'in zirvesini zorluyor. Türk turizmine bu yılki bitirici darbe olarak nitelendirilen reklamda oynayan ve adı bilinmeyen çocuk ise tepkilerin odağındaki isimlerden... BTK'nın verilerine göre, "Hiç internette otel aradınız mı?" şeklindeki girişiyle zihinlere kazınan reklama, ortalama bir Türkiye Cumhuriyeti vatandaşı günde 4 ila 8 kez arasında maruz kalırken, yoğun video izleyenlerde bu rakam 20-25'lere kadar çıkabiliyor. Reklamla ilgili olarak kendilerine çok sayıda şikayetin ulaştığını ancak yasal sınırlar içinde yapılabilecek pek bir şey olmadığını belirten BTK yetkilisi Ömer Erdek, "Türk otelciliğini bitirmek isteyen dış mihrakların paralel yapı eliyle oynadığı bir oyun bu diye bile şikayet edenler oldu. Reklamda oynayan çocuğun FETÖ'nün otel imamı olduğu yönünde ihbarlar geldi. Hepsini de ciddiye alıp araştırdık ama maalesef öyle bir durum yok gibi görünüyor." sözleriyle yaşadıkları çaresizliği aktardı. "Yani tabii anlıyorum, biz de en az vatandaşlarımız kadar nefret ediyoruz. Bizim de Youtube'da video açarken ellerimiz titriyor ancak bunun çözüm yolu bu değil arkadaşlar. Şu an gerek reklam için olsun gerek o arkadaş ile ilgili olsun beddua etmek dışında yapabilecek hiçbir şeyimiz yok maalesef. Yine de biz yılmadan araştırmalarımıza devam ediyoruz. Bir açıklarını bulduğumuz an tepelerine bineceğiz. Görecekler hiç internetten otel aramış mıyız, aramamış mıyız..." diyen Erdek, herkesi metanetini korumaya davet etti. Kısa sürede Türkiye'nin kanayan yaralarından biri haline gelen reklamla ilgili olarak sokaktaki vatandaşın görüşleri ise şöyle: Anamdan, babamdan, yeri geliyor sevgilimden daha çok görüyorum ben bu adamı. Afedersiniz, rüyama bile giriyor artık. Hazır OHAL varken acilen bu konuda da bir şey yapılması gerekiyor. O kadar Kanun Hükmünde Kararname çıkarıyolar, bi tane de bunun için çıkarıversinler. Sabrımız kalmadı artık...  FETÖ darbe yapmaya çalıştıysa bu da internet ve turizm sektörlerimize darbe vurdu. Evet belki henüz kimse ölmedi ama ölüm gibi bir şey oldu. Verdiği maddi ve psikolojik zarar ortada...  Ben şahsen nefretten bir adım öteye geçip hoşlanmaya başladım. İsteyen Stockholm sendromu desin, isteyen başka bişi. Eğer bunu okuyorsa, o adam beni lütfen bulsun. Bu işlere tövbe edip evimin erkeği olsun...  Otel mi? Allah topunun belasını versin. Sırf bu reklam yüzünden rezervasyonumu iptal ettik. Gidip hamam gibi çadırda kalırım daha iyi.