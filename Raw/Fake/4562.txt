Güneye Göç Ettiği Sanılan Kara Çaylakların Bu Sene Kışı Milas'ta Geçirdikleri Ortaya Çıktı Kışın gelmesiyle birlikte her sene güney yarım küreye göç ettikleri zannedilen 1000'e yakın Kara Çaylak kuşunun, Muğla'nın Milas İlçesi'ne bağlı Çamlıbelen Köyü yakınlarındaki mağaralarda saklandıkları tespit edildi. Durumu tesadüfen farkeden kuş gözlemcisi Ersin Özbükey "Normalde bunların şu anda Güney Afrika civarında bir yerlerde olmaları gerekiyordu. Milas'ta ne işleri var ben de anlamadım." diyerek olayı özetlerken, dünyadaki birçok kuşbilimcinin dikkati şimdiden Milas'a çevrilmiş durumda.
      
Kuş gözlemciliği yapan Ersin Özbükey'in Dünya'da sadece üç bin adet kalan Tepeli Pelikanları izlemek için gittiği Milas'ta tesadüfen keşfettiği Kara Çaylaklar, kuşbilimi dünyasında şaşkınlık yarattı. Kara Çaylakları, fotoğraf çekmek için girdiği bir mağarada görünce gözlerine inanamadığını söyleyen Özbükey "Aslında önce tam çıkaramadım. Onlar mı, değil mi derken bir de baktım bunlar bildiğimiz Kara Çaylaklar." diyerek yaşadığı şaşkınlığı ifade etti. Kendisini karşılarında gören Kara Çaylakların da aynı şekilde büyük bir sürpriz yaşadıklarını belirten Özbükey, olayın devamını da şu sözlerle aktardı: "Belli ki böyle bir şeyi onlar da hiç beklemiyorlardı. İlk şaşkınlığı atlatır atlatmaz panik halinde sağa sola uçuşmaya başladılar. Adeta basıldıklarının farkında gibiydiler." 
   
  Ersin Özbükey'in karşılaştığı bu durumu vakit kaybetmeden Doğal Yaşamı Koruma Derneği'ne iletmesiyle çalışmalarına başlayan dernek yetkileri, konuyla ilgili olarak yaptıkları ilk açıklamada, Kara Çaylakların küresel ısınmadan dolayı daha fazla güneye inme gereği duymadıkları kanısına vardıklarını ifade ettiler. Adının açıklanmasını istemeyen bir dernek yetkilisi ise bu durumun küresel ısınmadan değil, kuşların "nasıl olsa neslimiz tükenmiyor" duyugusu ile rehavete kapılmalarından kaynaklandığını öne sürerek spekülatif açıklamalarda bulundu. "Bilimsel bir açıklaması elbette vardır ama halkımızın anlayacağı bir şekilde özetlemek gerekirse, bildiğiniz üşenmişler, ertelemişler, vazgeçmişler. Hayatı bu mantalitede yaşayan bir türün bugüne kadar ayakta kalmış olması bile mucize" şeklinde konuşan dernek yetkilisi, Kara Çaylakların neslinin tükenmesinin doğal dengenin devamı açısından herhangi bir sakınca yaratmayacağının da altını çizdi.