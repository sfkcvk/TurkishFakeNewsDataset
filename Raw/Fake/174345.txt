Babasını Kaybettiği Gün Dükkanını Açan Kuruyemişçi, Ailesi ve Yakın Çevresinin Tepkisini Çekti Ankara Abidinpaşa'da 20 yılı aşkın süredir kuruyemişçilik yapan Faruk Merey (48), dün sabah sularında babasını kaybetmesine rağmen aynı gün kuruyemiş dükkanını açarak mesleğine olan bağlılığını gösterdi. İçi kan ağlamasına rağmen müşterilerine duyduğu saygıdan ötürü sabah 7'de işinin başında olduğunu ifade eden Merey, "Eminim babam da yaşasaydı her zamanki gibi dükkanı açıp, sigaramı, çikolatamı satmamı isterdi." derken, ailesi ise usta kuruyemişçinin cenaze evinde bulunmamasına isyan etti.
 
Hayatını kuruyemişe ve kuruyemişçiliğe adayan Faruk Merey'in dükkanını 24 senedir her sabah, aralıksız bir şekilde açmasına babasının ölümü bile mani olamadı. Bir süredir hastanede yatan babası Hüsamettin Merey'in (74) vefat haberini almasına rağmen, hiçbir şey olmamış gibi sabah 7'de kasasının başına geçen acılı kuruyemişçi "Kuruyemişçilikte bu da var, mesleğimizin cilvelerinden biri de bu..." diyerek, müşterilerine karşı duyduğu sorumluluk hissini ortaya koydu.

 

İşine ve özellikle de alışveriş yapmaya gelen müşterilerine çok büyük bir saygı duyduğunu dile getiren Faruk Merey, "Biz kuruyemişçiler için dükkanlarımız kutsal yerlerdir. Sabah kapısına kilit vurulmuş bir dükkan ile insanları hayal kırıklığına uğratmayı aklımdan bile geçirmedim" dedi ve babasının ölümü ile birlikte yaşadığı karmaşık hisleri şu sözlerle anlattı:
 
"Dükkanlar, kuruyemişçiler için kutsal yerlerdir. Hemen hemen nerdeyse tüm kuruyemişçiler, son nefeslerini kendi dükkanlarında vermek isterler... Durum benim için de aynı. Burası nefes alabildiğim, kendimi ifade edebildiğim, gelip gidenle iki dakika muhabbet edip, 10 saat tepemdeki televizyona bakalbildiğim tek yer. Belki sevgili babamın vefatı yüzünden sigara satarken içim kan ağlıyor, para bozdurmaya gelenlere nahoş seyler söylüyorum ancak derler ya: Show must go on. Her şeye karşın işte burada, ait olduğum yerdeyim..." 

 

En büyük arzusunun, bir gün işinin başındayken kuruyemişçide ölmek olduğunu sözlerine ekleyen Faruk Merey, kendisini bu zor gününde telefonlarıyla destekleyen kuruyemişçi camiasına da teşekkür etti. Başlıca İstanbul, İzmir gibi şehirler olmak üzere Türkiye'nin 4 bir yanından telefonlar aldığını kaydeden Merey, "Tabii kendi aramızda ufak bir rekabet de olsa, arasıra birbirimize galiz küfürlerle de takılsak bile ölüm sözkonusu olunca ne kimin beyaz lebleblisi daha beyaz tartışmaları kalıyor, kimin antep fıstığı daha taze kavgaları... " derken, müşterileri ise duayen kuruyemişçinin profesyonelliğine vurgu yaptılar.

 

Merey Kuruyemiş'e sadece EGO kartı sormak için giren Funda Aydurur (21), Faruk Bey'in tamamen ifadesiz bir tavırla kendisine kart olmadığını söylediği esnada babasının ölümünü bir an bile işine yansıtmadığını söylerken, Faruk Bey'in devamlı müşterisi olan Kuday Manalı ise, her zamanki gibi bir paket marlboro aldığını ancak Faruk Bey'in başına gelenleri duyduktan sonra kendisini uzun süre ayakta alkışladığını anlattı. Ancak kuruyemiş üstadının müşterilerinin aksine, akrabaları Faruk Bey'e oldukça kızgınlar.
 
Kardeşi Faruk Merey'in sırf işten kaytarmak için ve para hırsından dolayı böyle bir şey yaptığını iddia eden Haşim Merey, tepkisini "Yok kuruyemişçiliğin onuruymuş da, falanmış da filanmış. Öyle saçmalık mı olur? O dükkanda dura dura iyice hayvana döndü afedersiniz. Ne hastaneye geldi doğru dürüst, ne de cenaze evinde geleni gideni karşıladı. Ne diyeyim... Hay maşallahh kardeşime..." sözleriyle dile getirdi
 
Faruk Bey'in sık sık kendisine ve çevresine "Eğer bir gün ölürsem, kendi dükkanıma, ait olduğum yere gömülmek istiyorum" dediğini de hatırlatan Haşim Merey, "O dükkan çok afedersiniz göt kadar olmasa yani, ölmesini beklemeden gidip diri diri ben gömücem onu oraya. Kuruyemişçide sabah akşam televizyona bakmaktan kafası gitti bu çocuğun" derken, kardeşinin acilen psikolojik desteğe ihtiyacı olduğunu vurguladı.