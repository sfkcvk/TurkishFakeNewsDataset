Bir Süredir Oldukça Agresif ve Gergin Olan Türkiye, Biraz Yalnız Kalıp Düşünmek İstiyor Gerek vatandaşlarca ve gerekse dünya kamuoyu tarafından son zamanlarda iyiden iyiye hissedilmeye başlanan Türkiye'nin sergilediği dengesiz ve agresif davranışların nedenleri, bugün öğle saatlerinde hükümet tarafından masaya yatırıldı. Düzenlenen basın toplantısında ülke olarak istemeden rahatsızlık verdikleri herkesten özür dileyerek sözlerine başlayan Devlet Bakanı Şeref Eryalçın, "Ya niye böyle olduk bilmiyoruz ama kusurumuza bakmayın. Gerçekten son zamanlarda sinirlerimiz tel tel oldu... Ne dediğimizin, ne yaptığımızın farkındayız… Ülkece biraz yalnız kalıp, düşünmeye ihtiyacımız var. Belki de mevsim değişikliğindendir bu halimiz, bilemiyorum" şeklindeki sözleriyle, Türkiye adına adeta günah çıkarttı.
 
 
 
Bundan önce de ülke halinde hassas dönemden geçtiklerini ancak bu kez durumun biraz daha farklı olduğunu ifade eden Şeref Eryalçın, "Noldu bize, niye bu hale geldik inanın bir fikrimiz yok... Yani böyle bi şeyi de dert ettiğimizden değil. Hani 'Sorun ne' deseniz öyle net anlatabileceğimiz bi şey de yok. Ve fakat, maalesef genel bi can sıkıntısı hali, bi tuhaflık çöktü üstümüze" derken, kendisinin de oldukça yıpranmış bir halde olduğu gözlerden kaçmadı. Toplantı esnasında bazen uzaklara dalan, bazen de gözleri dolan Bakan Eryalçın, kelimeler ağzından zorla dökülse de sözlerine şu şekilde devam etti:
 
 
 
"Farkındayız, bir süredir ne söylediğimiz laflar lafa benziyor, ne yaptığımız işler bir şeye benziyor. Ben burada tüm kamuoyunun huzurunda komşu ülkelerden ve tüm dünyadan bir kez daha özür diliyorum. Yapmamamız gereken şeyler yaptık, hiç olmayacak yerde Rusya'ya, İran'a, Birleşmiş Milletler'e atarlandık falan ama yok yani aslında ülke olarak kalbimiz temiz bizim. Sadece biraz yıprandık, her şey gözümüze batmaya başladı o kadar... İnanın bu sadece dış dünyaya karşı böyle değil, kendi içimizde de tahammülsüz bir ülke olduk çıktık. Artık ülkece şekerimiz mi düşüyor, tansiyonumuz mu fırlıyor ne oluyor emin değilim ancak bir anda gözümüz kararıyor işte... Naptığımızı bilemez hale geliyoruz..."
 
 
 
Daha sonra sözlerini "Yemin ederim benim bile sinirlerim çok bozuldu" şeklinde sürdürürken kahkahalara boğulan Şeref Eryalçın, kendini toparlamasının hemen ardından bu sefer de ağlama krizine girerek toplantıya ara vermek zorunda kaldı. Yardımcılarının büyük gayretiyle tekrar gazetecilerin karşısına çıkan Bakan Eryalçın, mevsim geçişlerinin hem ülkenin, hem kendisinin psikolojisini bozduğunu itiraf ederken, "Tabii sadece o değil. Hep bir şeyler eksik. Olmuyor, yapamıyoruz... Her şeyi bırakın, sanatta, sporda falan bile avunamıyoruz. İşte görüyosunuz, milli takım bile her önüne gelene yeniliyor" derken, daha fazla konuşmak istemediğini belirterek açıklamalarını şu şekilde noktaladı:
 
"huzun_sarisi_blog.turkiye.gov.tr... Ben daha fazla bişi demiycem, girip okuyabilirsiniz son dönemde yaşadıklarımızı... Son çare olarak içimizi dökmek için açtık orayı... Kendi kendimize bir not defteri gibi, bi günlük gibi... Hatta bi gecelik... Çünkü günler gene hadi bi şekilde geçiyor ama geceleri çok yalnız, çok yalın, çırılçıplak hissediyoruz kendimizi... Başbakanımız hariç... Ona çıplak demiş gibi olmayalım... Şimdi müsaadenizle ben odama çekilmek istiyorum..."
 
 
 
Bakan Eryalçın tarafından Türkiye'nin psikolojik durumunu ortaya koyan bu sözlerin ardından Birleşmiş Milletler'den "Sizi çok iyi anlıyoruz" şeklinde özetlenebilecek kısa bir destek yazısı geldi. Türkiye'nin çok hassas bir ülke olduğunun belirtildiği yazılı açıklamada, "Her şeye rağmen siz o güzel kalbinizi üzmeyin. Belki bu süreçte hava değişimi almanız iyi gelebilir. Çıkın bir güneye falan gidin... /(Hayır, tabii ki Suriye'yi kastetmiyoruz)" şeklindeki ifadeler yer aldı.