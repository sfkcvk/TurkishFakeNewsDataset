Cumhurbaşkanı Erdoğan, Ak Saray'da İşçilere Seslendi: ‘'Evet evet o balkon duvarını yıkıp mutfağa katıcaz ustam...'' 1 Mayıs'ta işçileri Cumhurbaşkanlığı Sarayı'nda ağırlayan Recep Tayyip Erdoğan, yaptığı konuşmada İşçi Bayramı’nın ve emeğin önemine değindi. 2015 yılı itibari ile Türkiye'de her türlü işçiliğin en kalitelisini bulmamın mümkün olduğunu belirten Erdoğan, “E tabii kalitelisi olduğu gibi ne yazık ki içinizde çürük elmalar da var sevgili kardeşlerim. Mesela şu balkonu yapan usta, Allah aşkına bi bakar mısınız? Adam orayı öyle bırakmış gitmiş..." derken, emeğe olan saygının korunması adına toplantıda hazır bulunan işçileri balkon meselesine bir el atmaya davet etti. 1 Mayıs nedeniyle Türkiye’nin dört bir yanından gelen 1.000 kadar işçiyi Ak Saray’da ağırlayan Cumhurbaşkanı Erdoğan, güne damga vuran açıklamalarına emekçilerin bayramını kutlayarak başladı. Erdoğan, samimi bir atmosferde geçen toplantıda, işçilere içini dökerken, Ak Saray’ın ne zamandır bitmeyen işlerini de şu sözlerle gündeme getirdi:  “Bakınız emek noktasında işçi kardeşlerimizle birlikte bu güzel yapıyı ülkemize kazandırdık ama o girişteki dolapların halini sizler de gördünüz. Onu yapan ustaya da 50 kere dedim, kapaklar tam kapanmıyor dedim. Gelip bakacak güya 6 ay oldu. Ayrıca şu sağda görmüş olduğunuz balkonu güya 3 aydır içeri aldıracağız. Bugün yarın derken adam yok ortada, böyle bir şey olabilir mi?”  Erdoğan, İşçi Bayramı'nın gerçek bir bayrama dönüşmesinin ancak Türk işçisinin itibarının yüceltilmesiyle mümkün olabileceğini ifade ederken, bu bağlamda salonda bulunan herkese önemli görevler düştüğünü dikkat çekti. "Misal, o kutsal alın terinizle emek verip şu duvarı yıktığınızı, balkonu içeri aldığınızı düşünelim. Evet hemen şimdi. İşçi Bayramının anlamına uygun olarak." diyen Cumhurbaşkanı, davetlilerin şaşkın bakışları arasında saray hizmetçileri tarafından getirilen iş malzemelerini  toplantıda hazır bulunan işçilere dağıttırdı. İş malzemelerinin dağıtılmasının ardından törenin balkonu içeri alma ve mutfağı kırdırma aşamasına geçilirken, Cumhurbaşkanı'nın 4 saat sonra verilecek yemek arasında kıymalı pide ve 2.5 litrelik kola müjdesi ise davetliler tarafından sevinçle karşılandı. Oldukça neşeli bir atmosferde geçen çalışma sırasında Saray Mehteran Alayı tarafından icra edilen Mehter Marşı gösterisiyle motivasyon zirveye çıkarken, işçilerden bazılarının fazla gaza gelerek hesapta olmayan 2 duvarı daha yıkmaya çalışmaları korumalar tarafından son anda engellendi. İşçi gruplarının Saray’ın dört bir yanına dağıtılmasının ardından son bir grubu da toplantının yapıldığı salonu temizlemekle görevlendiren Cumhurbaşkanı Erdoğan, ortaya konan bu birlik ve dayanışma tablosunun Büyük Türkiye'nin bir özeti olduğunu vurguladı. "Kardeşlerim, sizin şimdi burada herhangi bir karşılık beklemeden içeri aldığınız o balkon, sembolik bir balkondur. O dolap kapağı, 2023 hedeflerine ayda 800 TL'ye güvencesiz çalışan işçilerinin omuzlarında yürüyen ülkemizin adeta minik bir tezahürü gibidir. Az evvel vitrindeki kadehlerden bi kaçını cebine indirdiği gözümden kaçmayan 3 arkadaşımız ise bizi bugünlere taşıyan 'adamlar yiyor ama çalışıyor da' felsefesinin vücut bulmuş halidir ..." diyen Erdoğan'ın konuşması dakikalarca alkışlanırken, söz konusu 3 işçinin gözaltına alınmasının ardından Saraydaki hummalı çalışmaya geri dönüldü.