Trafik Kazası Sonucu Hayatını Kaybeden Yerel Gazete Muhabirinin Adının Ücra Bir Sokağa Verilmesiyle Ailesi Çifte Acı Yaşıyor  Geçtiğimiz pazartesi karşıdan karşıya geçerken bir tüp kamyonun altında kalarak 26 yaşında hayata gözlerini yuman Sincan Ekspres gazetesi muhabiri Erkan Görgümüş'ün ailesine bir acı haber de Ankara Büyükşehir Belediyesi'nden geldi. Merhum gencin adını Batıkent'in en ücra sokaklarından biri olan 2019. sokağa vererek yaşatmak isteyen Büyükşehir Belediyesi, evlatlarını daha 1 hafta önce toprağa veren acılı ailenin bir kez daha kahrolmasına neden oldu. Henüz 26 yaşındayken elim bir kaza sonucu aramızdan ayrılan Sincan Ekspres gazetesi muhabiri Erkan Görgümüş'ün babası Muharrem Görgümüş, belediyenin kararını protesto etmek amacıyla bu sabah evladının adının verildiği 2019. sokakta bir basın açıklaması yaptı. Güçlükle ayakta durduğu gözlenen talihsiz baba, basın mensuplarına yeni adıyla "Şehit Gazeteci Erkan Görgümüş" sokağını işaret ederek şu açıklamaları yaptı: "Değerli basın mensubu arkadaşlar, lütfen Allahınızı seviyorsanız şu sokağın halini bir çekin. Kaldırımlar kırık dökük, sokağın yarısı kazılmış, hafriyat hala duruyor. Altyapı deseniz zaten yok gibi bir şey. Kanalizasyon açıktan gidiyor. Ben bizzat sorup soruşturdum, daha sokaktaki binaların yarısının imarı bile alınmamış. Evladıma layık görülen bu mudur? Bunu mu hak etti yani benim Erkan'ım?" Sokağı bulmak için 45 dakika uğraştığını ve defalarca kaybolduğunu belirten acılı baba Muharrem Görgümüş, "Merak ettim şu sokağa bi bakayım dedim. Etmez olaydım. Yolda soruyorum '2019. sokağa nasıl giderim' diye, kimsenin haberi yok. Herkes başka bir yeri tarif ediyor. Tamam belki çok büyük bir gazeteci değildi benim çocuğum, Kızılay'da bir caddeye de ismi verilsin demiyorum ama en azından altyapı sorunlarını halletmiş, biraz daha işlek bir sokak bulunabilirdi. Evladımın adı böyle yaşatılacağına hiç yaşatılmasın daha iyi..." diyerek, belediye yetkililerinden kararın derhal geri çekilmesini talep etti. Muharrem Görgümüş'ün açıklamalarını ilgiyle dinleyen Şehit Gazeteci Erkan Görgümüş Sokak sakinleri ise sokağın adının daha önce de 4 kez değiştirildiğini belirterek, uygulamadan kendilerinin de fazlasıyla rahatsız olduklarını ifade ettiler. Altı yıldır bu sokakta ikamet ettiğini söyleyen esnaf Fikret Seyrancı, "Bundan evvel 2 kere daha ölen birilerinin adını verdiler buraya. Onlar biraz daha önemliydiler sanıyorum ki, her defasında merhumun yakınlarının itirazları sonucu 1 gün içinde karar geri alındı." derken, Mahalle Muhtarı Orhan Gönlüm ise yetkililere şöyle seslendi: "Allah rahmet eylesin, ölünün arkasından da konuşulmaz ama anladığımız kadarıyla sıradan bir muhabirmiş bu çocukcağız. Ölümünde de bir numara yok; adi trafik kazası. Hani görev başında vurulsa, faili meçhule kurban gitse neyse. Yine de görüyorsunuz, sonuç değişmiyor. Belediyeden ricamız, bu sokağımızı artık rahat bıraksınlar. Bazı şeyleri de zorlamanın anlamı yok. Bizim de gururumuzu inciten olaylar bunlar..."