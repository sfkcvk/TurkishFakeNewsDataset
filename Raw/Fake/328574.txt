Kuzey Kore'den Dünyayı Rahatlatan Açıklama: ''Bu son zaten. Fazla deneme yapmışız, elimizde füze kalmadı...'' Aylardır peş peşe gerçekleştirdiği füze denemelerinin ardından dün de Hidrojen bombası denemesi yaparak dünyayı alarma geçiren Kuzey Kore'den iyi haberler geldi. Son bir deneme daha gerçekleştirip konuyu kapatacaklarını açıklayan Kuzey Kore yönetimi, 'Kendimizi kaptırıp fazla deneme yapmışız. Elde fırlatacak füze kalmadı' ifadelerine yer verirken, orduda füze sayımından sorumlu 16 üst düzey subayın ise bu akşam saatlerinde idam edildiği bilgisi verildi. Konuyla ilgili olarak bir basın açıklaması yapan Kuzey Kore Devlet Başkanı Kim Jong Un, "Arkadaş amma tantana yaptınız ha. Buyrun istediğiniz oldu işte. Elde bir tane  füze kaldı. Onu da bugün yarın bi yerlere atarız, sonra siz sağ ben selamet" sözleriyle başta yakın komşuları Güney Kore ve Japonya olmak üzere tüm dünyayı sakin olmayan davet etti. Her füze denemesinde dünya ayağa kalktıkça keyiflendiğini belirten Kim Jong Un, "Bir tane fırlatıyoruz, milyar dolarlık ülkeler hop oturup hop kalkıyor. Birleşmiş Milletler Güvenlik Konseyi falan sırf bizim için toplanıyor. Baktın mı tasarruf etmek için akşamları elektiği kesen ufacık ülkeyiz, nüfusun %90'ı açlık sınırında yaşıyor. Elde başka bi  şey olmayınca insan bir noktadan sonra o ilginin bağımlısı oluyor. Kendini kaybediyor..." derken, füze denemelerinde ipin ucunu kaçırdıklarını da samimiyetle itiraf etti. Kuzey Kore Devlet Başkanı, geçtiğimiz gün yaptıkları Hidrojen bombası denemesinin ardından kurmaylarına "Bak bu güzel oldu depremli falan. Resmen yer yerinden oynadı ehehe... Neyse, ayarlayın ayda bir yapalım bunu çocuklar." emrini verdiğini  ve yanıt olarak "Efendim maalesef o attığımız sondan 2. füzeydi. Bir tane hakkımız kaldı" yanıtını almasıyla birlikte durumu fark ettiğini söyledi. "Koca orduda cesaret edip de 'füzemiz bitti' diyecek bir tane adam kalmamış. Allah'tan zamanında fark ettik de bu salaklara güvenip füzesiz müzesiz savaşa girmedik kimseyle" diyen Kim Jong Un, olayda sorumluluğu bulunan subaylardan 16'sını o anki sinirle bizzat kendisinin derhal idam ettiğini, geri kalan 60 kadarının ise ibreti alem olsun diye rampaya bağlanıp füze olarak ateşlenmek suretiyle cezalandırılacağını da sözlerine ekledi. Son olarak füzelerinin bitmiş olmasının kimseyi  rehavete sürüklememesi gerektiğini de vurgulayan Kim Jong Un, "Elimizde biraz havai fişek var. Onlar da baya gürültü çıkarıyor aslında bakma. Onun dışında gece yüksek sesle müzik açmak, çocukların eline taş verip komşu ülkelerin camını çerçevesini indirmek gibi opsiyonlarımızı da yedekte tutuyoruz. Bizde numara bitmez aslanım" sözleriyle önümüzdeki dönemde de dünyayı tedirgin etmeye devam edeceklerinin sinyallerini verdi.