Twitter'da ''Selam söyleyen akraba'' Paniği: Burayı da mı keşfettiler?! 2013 Aralık ayında bir grup kullanıcı tarafından oluşturulan "Twitter’da Akrabalarının Kendini Takip Ettiğinden Şüphelenenler Platformu (TAKTEŞÜP)" yürüttüğü hummalı çalışmanın ardından ilk raporunu yayınladı. Raporda, şu ana dek yaklaşık 4.000 kadar anne, baba, esprili dayı, meraklı enişte ve akrabasına kız bakan yengenin Twitter’a sızdığı yönünde güçlü deliller olduğu belirtilirken; önlem alınmadığı takdirde, en geç 6 ay içinde durumun Facebook'tan beter bir hale geleceğine dikkat çekildi. Geçtiğimiz aylarda, genç kullanıcıların okulda ya da uykuda oldukları sabah saatlerinde #Reflüİçin3YudumIlıkSüt, #İspanyolPacaOlmediDiyenlerAmansizTakipte ve #UnutulmazYıldırımAkbulutFıkraları hashtag’lerinin bir anda trending topic olmasından şüphelenerek kurulan TAKTEŞÜP, ilk raporunu yayınladı. Aile fertlerinin sonunda bir şekilde Twitter’a da sızdıklarını çarpıcı delillerle birlikte ortaya koyan raporda, ürpertici gerçeğin anne babalar tarafından atılan “Aman evladım bunu da yazmışsın ama başına bir iş gelmesin” tweetleri sayesinde ortaya çıktığı kaydedildi. TAKTEŞÜP, sorunun gittikçe büyüdüğünü belirtirken, denize doğru uzatılan bir ayak fotosuna gelen "Maşallah Zeynepçim ayakların çok büyümüş, Halim enişten ben, ailene selamlar" yorumundaki cürete dikkat çekti. TAKTEŞÜP’ün raporuna göre, Facebook’taki akraba yayılma hızının Twitter’da da gerçekleşmesi halinde ülkedeki 50 yaş üstü nüfus yalnızca 6 ay içinde bu platformu tamamen işgal etmiş olacak. Twitter’da gerçek ismin kullanılmaması, fotoğraf yayınlanmaması, avatarın boş bırakılması gibi önlemlerin de yeterli olmadığı belirtilen raporda, kimi annelerin Twitter yumurtasından dahi evlatlarını rahatlıkla ayırt edebildiğine dair çarpıcı örnekler de mevcut.  Raporun yayınlamasının ardından, şu ana dek 6000'inin üzerinde kullanıcının hesaplarını kapatarak instagram'a sığındığı tespit edilirken, art arda gelen “Son takipçim dayım çıktı amk!”, “DM’den yürüyen babammış” ve “Bayram değil seyran değil eniştem beni niye FAV’a attı” şeklinde tweet’ler de yaşanan kıyımın boyutları hakkında net bir fikir veriyor. Panik dalgasının hızla yayılması üzerine akşam saatlerinde bir basın toplantısı düzenleyen Twitter Türkiye Halkla İlişkiler Müdürü Yalçın Bilincek, öncelikle herkesi sakin olmaya davet ederken, ailelerin Twitter’a olan ilgisinin geçici bir durum olduğunu, 2-3 güne hiçbir şey anlamayıp Facebook'a geri döneceklerini belirtti.  Kullanıcıları, özellikle sohbet arasında "Yeğenim senin twitter var mı? Kız düşüyo mu hehe" esprisi yapan dayılar, "Ay bi Twitter mı ne bi şey varmış, Başbakan da diyip duruyo ne yavrum o?" şeklinde ağız yoklayan anneler ve "Yok,yok bizim beğendiklerimizi sevmez abla o, Twitter'dan falan kız bakıyor" diyen yengeler konusunda dikkatli olmaya çağıran Bilincek, aile içinde bu tip diyaloglara maruz kalınması durumunda derhal protected hesap konumuna geçilerek bir süre herhangi bir takip talebine olumlu yanıt verilmemesi gerektiğini ifade etti.  “Hesabı kapatıp başka mecralara kaçmak çözüm değil. Kalıp savaşmamız gerekiyor. Kimse çıkıp da şu an benim babam Vine çekmez, annem akşam yemeğini Instagram’a koymaz diyemez.. Bu kitlenin hangi sosyal medya araçlarına yayılabileceğini bilemezsiniz. Uzayda salınan göktaşı sürüleri gibiler” diyen Bilincek, sözlerine telefonundan gelen uyarı sesi nedeniyle ara vermek zorunda kaldı. Bilincek, Twitter’ına gelen ‘Helal Yalçın şahane konuşuyon ha. Bizim oğlana da İngilizce çalıştırcan sözün var’ mesajıyla kısa bir şok yaşarken, “Oha, buyrun, Halil dayım...” sözlerinin ardından hesabını dondurmak üzere toplantıyı sonlandırdı.