Vodafone Arena'daki İlk Maça Bilet Bulamayan Başbakan Davutoğlu'nun, Dünkü Açılışın Ardından Stadın Tuvaletine Saklandığı Ortaya Çıktı... Dünkü resmi açılışın ardından bugün taraftarlara merhaba diyen Vodafone Arena, ilk sürprizini de yaşadı. Sabah saatlerinde kapalı tribün tarafındaki tuvaletlerin son kontrollerini yapan görevliler, kabinlerden birinde maçı beklemek üzere saklanan Başbakan Ahmet Davutoğlu ile karşılaştı. Dışarı çıkmamak için görevlilere direnen Davutoğlu ve kulüp yönetimi arasındaki pazarlıklar sürüyor… Bu akşamki Beşiktaş-Bursaspor maçı için biletler günler öncesinden tükenirken, protokol tribünü dahil tek bir boş koltuğun olmadığı Vodafone Arena'ya Başbakan Ahmet Davutoğlu'nun da bilet bulamadığı ortaya çıktı. Devlet erkanı için dün yapılan açılışın ardından geceyi Vodafone Arena'nın tuvalet kabinlerinden birinde geçirdiği anlaşılan Davutoğlu,''Ya dün açılışta top oynadıktan sonra yorulmuşum. Soyunma kabininde biraz uzanayım dedim, içim geçmiş o ara. Olay bundan ibaret arkadaşlar'' derken, hazır bu saate kadar kalmışken maçı izleyip öyle gitmek istediğini de görevlilere iletti. Davutoğlu, olayın patlak vermesinin ardından stada akın eden basın mensuplarına konunun basit bir yanlış anlaşılmadan ibaret olduğunu, şu an Fikret Orman'a ulaşmaya çalıştığını ve inşallah birazdan yönetimle görüşerek krizi aşacağını söylerken, Beşiktaş'ın yeni yuvası Vodafone Arena hakkındaki görüşlerini paylaşmayı da ihmal etmedi: "Gerçekten harika bir stadyum olmuş. Ben gece tek başıma kalınca tuvaleti falan uzun uzun inceleme fırsatı buldum. İnanır mısınız her bir fayansında gerçekten müthiş bir emek var. Tabi bu fayansların çok önemli bir kısmının hükümetimizin destekleriyle yapılmış olduğunu bilmek apayrı bir gurur vesilesi. Ayrıca akustiği de çok iyi. Gece can sıkıntısından öyle kendi kendime Bosna'ya selam olsun, Mogadişu'ya selam olsun falan diye biraz bağırdım. İnanır mısınız bu kez gerçekten Mogadişu'dan duymuş olabilirler sesimi ehehe ehe..." Açıklamalarının ardından maç saatinin yaklaştığı gerekçesiyle stat güvenliği tarafından dışarı alınmak istenen Davutoğlu, Fikret Orman'a 4. denemesinde ulaşmayı başararak statta kalmak için ricada bulundu. Kameralardan uzakta kısa telefon bir görüşmesi yapan Davutoğlu'nun düşünceli olduğu gözlerden kaçmazken, Başkan Orman'ın "Valla şu an ne desem yalan olur sayın Başbakanım. Elimden geleni yapmaya çalışacağım. Ben bi Cumhurbaşkanımızı arayıp size döneyim efendim..." şeklinde yanıt verdiği iddia edildi. Haber yayına hazırlandığı sırada henüz yönetimden net bir yanıt gelmezken, Başbakan Davutoğlu ve stat güvenliği arasındaki gergin bekleyiş de sürüyor...