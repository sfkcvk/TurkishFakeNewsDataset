Albüm Çalışması İçin 3 Sene Önce Stüdyoya Kapanan Genç Şarkıcı, Belediye Ekiplerinin Şafak Baskınıyla Stüdyodan Çıkarıldı İlk albümü için yaklaşık 3 sene önce stüdyoya kapanan ve bu süre içerisinde kendisinden bir daha haber alınamayan genç şarkıcı Cankın (26), Beşiktaş Belediyesi'ne bağlı ekiplerin bu sabaha karşı polis nezaretinde düzenlediği operasyonla, çöplüğe dönmüş olan stüdyodan çıkarıldı. Belediye temizlik birimlerine kısa bir süre direnen genç şarkıcının oldukça kilo almış ve yıpranmış olduğu görülürken, baskın sonrası basın mensuplarının sorularını yanıtlayan Cankın, "Elimde bir tane bile söz veya beste olmadan ne demeye stüdyoya girdim inanın ben de bilmiyorum. Bir gaz bir şeyler yaparım sanmışım heralde ama olmadı, yapamadım..." sözleriyle müzik yaşantısını sonlandırdı.

 

Eğlenceli bar programları ve güçlü sahnesiyle yakın zamana dek İstanbul gece hayatının aranılan isimlerinden olan Cankın, profesyonel müzik kariyerine adım atmak için girdiği stüdyodan sevenlerini üzecek haberlerle döndü. Gelen kötü kokulardan rahatsız olan komşuların ihbarıyla genç şarkıcının stüdyo olarak kullandığı apartman dairesine baskın düzenleyen Beşiktaş Belediyesi Temizlik Birimine bağlı ekipler, gördükleri manzara karşısında adeta şok olurlarken, perişan halde buldukları Cankın'ı zor kullanarak dışarı çıkarmak zorunda kaldılar. 

 

Pizza kutuları, yiyecek artıkları ve boş meşrubat şişeleriyle dolu stüdyodan oldukça kilo almış ve saçı sakalı birbirine karışmış bir halde çıkarılan genç şarkıcı, basın mensuplarına yaptığı açıklamada, bir tane bile dişe dokunur şarkı yapamadığını, 3 sene boyunca sadece yiyip, içip, playstation oynadığını itiraf etti. 

 

En hızlı şekilde albümünü çıkarmak için hiçbir hazırlığı olmadan kendisini stüdyoya attığını kaydeden Cankın, "Ha bugün altyapıyı hazırlarım, ha yarın besteyi tamamlarım diye nasıl 3 yıl geçti hala inanmıyorum" derken, bu süreçte yaşadıklarını şu sözlerle özetledi:

 

"Çok gaza getirdiler beni, kanıma girdiler hep... Bara dinlemeye gelenlerin hepsi, 'Sana bir albüm şart valla Cankım'cım' dediler. E ben de tezcanlı adamım, 'Yapar mıyım? Yapamaz mıyım?' demeden stüdyo kiraladım. 'Kayıt alacak bir yerimiz olsun da, gerisi hallolur bir şekilde' dedim... Demez olaydım... En başta bi 3-4 ay ilham gelsin diye bekledim ama sonra baktım ne gelen var ne giden... Bir de herkese 'stüdyoya kapanıyorum' diye haber etmişim, o saatten sonra eli boş ortaya çıkmaya da yüzüm tutmadı. Ben de verdim kendim oyuna, internete, yemeğe... Maalesef sonuç ortada.."

 

Genç şarkıcı, açıklamalarının ardından ifadesinin alınması ve bitlerinin ayıklanması amacıyla Beşiktaş Polis Karakolu'na götürülürken, stüdyo olarak kullandığı daire ise belediye ekipleri tarafından dezenfekte edilerek mühürlendi.