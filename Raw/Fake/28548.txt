Tercih Kılavuzundaki Hatalarla İlgili Olarak ÖSYM'den Rahatlatan Açıklama: "Çalışan seneye de kazanabilir" 2010 ÖSYS Yükseköğretim Programları ve Kontenjanları Kılavuzu'ndaki hatalarla ilgili olarak ÖSYM'den yapılan açıklamada, LYS sonuçlarında yer alan Y-MF-4 Puan türünün başarı sırası değerinde küçük bir yanlışlık yapıldığı belirtilerek,"Y-MF-4 alanından giren adaylar, MF-4 puan türünde bir program alanı tercih edebiliyor. TM-2 alanındaki adayları da katarak MF-3 puan türü alanında...yok pardon, öyle değildi...şimdi MF-2'den tercih yapanların puanlarını Y-MS-F-1'e katıp...ya neyse işte, kısaca büyütülecek bir şey yok." denildi.
 
Son günlerde ÖSYS Tercih Kılavuzlarındaki hatalar nedeniyle gündeme gelen ÖSYM başkanlığı, düzenlediği bir basın toplantısıyla eleştirileri yanıtladı. Toplantıda basın mensuplarının karşısına çıkan ÖSYM genel sekreteri Ersin Özbükey, bu tarz ufak tefek aksaklıkların her kurumda yaşanabileciğini belirterek, ÖSYM'nin kurum olarak yıpratılmaması gerektiğinin altını çizdi.
 
Açıklamasında, sınav sistemini en kusursuz hale getirmek için sürekli olarak yapılan değişiklikler sonucu ortaya öngörülenden biraz fazla puan türü ortaya çıktığını büyük bir samimiyetle ifade eden Özbükey, "FM-3'tü TS-5'ti derken ipin ucunu bir yerlerde kaçırmışız. Geçen saydık bir sınavda 30 küsur farklı puan türü var. Sınav sayısı desen o da her sene katlanarak artıyor. En son kaç oldu sayısını biz de tam bilemiyoruz. Artık bazı şeyleri karıştırıyor olmamız çok doğal." diyerek ekledi: "Sonuçta bu da kafa yani."