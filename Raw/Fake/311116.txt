Belediyelerin Ardından Tek Tek Seçmenlere Yönelik ''Bireysel Kayyım'' Uygulaması İçin Diyarbakır Pilot Bölge Seçildi... Diyarbakır'ın BDP'li Sur ve Silvan ilçe belediyelerine valilik kararıyla kayyım atanmasının ardından bölgedeki seçmenin ileride aynı partiye oy vermesine yönelik önlemler de yavaş yavaş hayata geçiriliyor. Buna göre, her iki ilçedeki toplam 54.000 civarındaki seçmenin yerine bireysel olarak kayyım atanacağı açıklanırken, pilot uygulama kapsamında ilk kayyımlar da bölgeye gelmeye başladı.  İlk bireysel kayyımların göreve başlama töreni için Diyarbakır'ın Sur ilçesinde bulunan İçişleri Bakanlığı müsteşarı Mustafa Söylenez, Türkiye'nin farklı bölgelerinden gelerek bir sonraki yerel seçimin yapılacağı 2019 yılına kadar kadar bölgede seçmenlik görevi yapacak kayyımlara teşekkür ederek konuşmasına başladı. Türkiye'de bireysel kayyım uygulamasının ilk kez deneneceğine dikkat çeken Söylenez, şöyle devam etti: "Birazdan Yozgat'ın Sorgun ilçesinden getirttiğimiz iki kayyım arkadaşımızı karı-koca olarak buradaki yeni evlerine yerleştireceğiz. Hali hazırda o evde karı koca olarak yaşayan mevcut iki yetişkin şahsı da hemen akabinde açığa alacağız. Ailenin 6 çocuğu var, onlar henüz seçmen yaşında olmadıkları için yerlerinde kalacaklar. Baştaki uyum süreci aşıldıktan sonra ben inanıyorum ki önemli bir sıkıntı yaşanmayacaktır. Çıkarsa da zaten pilot uygulama bunun için var. Burada bakıp test edeceğiz, aksaklıklar varsa onları düzelteceğiz, sonra kademe kademe diğer bölgelerimizde de bu uygulamayı genişleteceğiz..." Uygulamanın, hatalı seçmen davranışlarının uzun vadede de önüne geçebilmek ve milli iradenin doğru bir şekilde tecelli etmesini güvence altına almak adına hayati bir adım olduğunu vurgulayan Müsteşar Söylenez, bireysel kayyımlığın önemine ise şu sözlerle dikkat çekti: "Belediyeye atanan kayyım başkan olarak bi yere kadar görevini yapar ama ona uyumlu bir vatandaş kitlesi olmazsa orada bir sıkıntı çıkar. Nasıl ki mesela organ nakillerinde bazen hastanın bütün kanını da değiştirmek gerekiyor. Yoksa çünkü o bünye o organı reddediyor. Burada da aynı şekilde. Başkanı değiştirip seçmeni değiştirmezsek yarın çıkıp bunu biz seçmedik ki diye kayyım arkadaşımıza karşı hasmane bir tavır içine girebilir. Asfalt yapılırken gelir onu bozar, çöp kamyonuna çöp vermez falan... Hadi diyelim o olmadı, bir dahaki seçimde Allah korusun tutar yine aynı partiye oy verir. Bunlar çünkü böyle insanlar. Sırf inattan bile yapabilirler bunu. Bu sefer noldu? Bizim kayyım boşa çıktı. E ne anladık biz o işten değil mi?" Söylenez'in konuşmasının ardından ilk kayyımlar alkışlarla görev yerlerine uğurlanırken, uygulamada görev alan kayyımlardan bazılarının mikrofonlara yansıyan görüşleri ise şöyle oldu:  Muğla'dan geliyorum. Burada işsiz bi arkadaşın yerine atandım. Normalde devlet memuruyum ama burada işsiz mi olmam gerekiyor o konuda bir şey söylenmedi. Devletimizden rica ediyorum bana belediyede bir iş ayarlansın. 2019'a kadar evde oturulmaz yani. Teşekkür ederim.   Samsun'dan atandım. Yerine atandığım şahıs 67 yaşındaymış. Kocası 2 sene önce ölmüş. Evde 3 gelin, 14 torun ve 1 inek olduğu söylendi. Bu şekilde biraz zor yani benim bu kadar insanı idare etmem. Gelinlerden 2'si yerine de kayyım atanacak diye söz verildi ama bilemiyorum.   Bana şanslı kura çıktı. Yalnız yaşayan bi işportacı arkadaşın yerine atandım. Ama atandığım evin duvarlarından bir ve çatısı yok şu an. Onu benim mi onarmam gerekiyor? Öyleyse ödenek sağlanacak mı? Önümüz kış bi an evvel çözüm bulunursa sevinirim.  Eşimle birlikte geldik. Sur ilk görev yerimiz. Bir karı koca'nın yerine atandık. Geçen yıl evlenmiştik biz de. Eşime buradaki ciğercilerden birinde ciğerci ustası olarak göreve başlayacak. Benim durumum net değil. Çocuk düşünüyorduk ama zaten 3 tane varmış evde şu an. Onlar biraz büyüsün bakalım artık...