Ankara, "2011 Yılı Avrupa Alışveriş Merkezi Başkenti" Olmaya Hazırlanıyor 2009 yılında Avrupa Konseyi'nden şehircilik ile ilgili bir ödül almanın haklı gururunu yaşayan Türkiye'nin başkenti, önümüzdeki sene içerisinde bir ilke daha imza atmak üzere. Son dönemlerde başlatılan "AVM mağazacılığı" atılımı ile, kişi başına düşen alışveriş merkezi sayısında birçok Avrupa şehirini sollamayı başaran Ankara, Avrupa Konseyi Parlamenterler Meclisi tarafından "2011 Yılı Avrupa Alışveriş Merkezi Başkenti" seçildi.
 
 
 Başkentliler'in gerek çeşitli ihtiyaçlarını karşılamaları, gerekse de hoşça vakit geçirmeleri için birbiri ardına açılan alışveriş merkezleri, son senelerde Ankara'nın en sevilen yanı haline geldi. Tam kapasite ile çalıştıklarında, Ankara nüfusunun %72'sini ağırlama potansiyeli olan bu AVM'ler, 2009 senesinde Ankara'ya şehircilikle ilgisi olduğu zannedilen bir ödül veren Avrupa Konseyi Parlamenterler Meclisi'nin de (AKPM) dikkatini çekti. Düzenlediği basın toplantısı ile Ankara'nın, 2011 senesinde Avrupa Alışveriş Merkezi Başkenti olacağını duyuran AKPM basın sözcüsü Christos Pourgourides, konuşmasında şu sözlere yer verdi:
 
"Aslında Ankara'yı görene dek böyle bir organizasyonumuzun olmadığını itiraf etmem gerek. Ancak çeşitli temaslarda bulunmak için yaptığımız bir ziyarette, iki şey dikkatimizi çekti. Birincisi burada deniz yoktu ve ikincisi ise alışveriş merkezi gerçeği yadsınamazdı. Öyle ki; üç günlük gezimizin ilk gününde Anıtkabir ve Kale'ye gittikten sonra yapacak bir şey kalmayınca, kalan günlerde en az 10 tane alışveriş merkezi dolaştık. Sonunda farkettik ki, memur şehri imajından kurtulmak için sürekli uğraş veren bu kenti bir şekilde onore etmeliydik. İşte bu yüzden de, Ankara'yı 2011 Yılı Avrupa Alışveriş Merkezi Başkenti ilan etme kararı aldık..."
 
 
 Avrupa Alışveriş Merkezi Başkenti olmaya hazırlanan Ankara'da ise hazırlıklar tüm hızıyla sürüyor. Valilik ve belediyenin yaptığı ortak çalışmalar ile, yeni alışveriş merkezleri için yatırımcıların teşvik edileceği belirtilirken, en geç önümüzdeki sene başına kadar toplam AVM kapasitesinin Ankara ve civar illerdeki nüfusun tamamınını geçeceği bildirildi.