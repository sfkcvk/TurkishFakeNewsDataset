Reina Saldırganının Yakalanmasına Hep Beraber Sevinen Türkiye, Bir Sonraki Saldırıda Görüşmek Üzere Kendi Kamplarına Çekildi... Uzun bir aradan sonra ilk kez Reina saldırganının yakalanmasıyla ortak bir sevince sahip olan Türkiye'de bugün itibariyle normale dönüş başladı. 2 gündür ortak bir coşkuyla saldırgana yapılabilecek işkenceleri masaya yatıran milyonlar, “Tamam abi sevindik işte beraber, çok da şaapmamak lazım” sözlerinin ardından eski konumlarını aldı. Reina saldırısının failinin yakalanmasının heyecanıyla kazara aynı duyguları paylaştığını fark eden milyonlar, yavaş yavaş normale dönmeye çalışıyor. Teröristin yakalandığı İstanbul Esenyurt, dönüşümün de en çok hissedildiği yer oldu. Saldırganın yakalanmasına birebir şahit olan Esenyurtlu vatandaşlar, bugün de olaydan itibaren yaşanan süreci aktarmak üzere kameraların karşısındaydılar Bölge esnaflarından Nedim Özbilgen(46) “Valla işte polislerimiz geldi, teröristi aldı. O esnada ben tabi sevinçten birden yanımdakilere sarıldım. İnsan çok sonra fark ediyor. Kucaklaştığım adam baya azılı CHP’li çıktı. Neyse artık yapacak bir şey yok. Yani itiraf etmek gerekirse aslında o an iyi gelmişti. Bakalım Allah yazmasın tabii ama belki bir sonraki terör eyleminde de benzer şeyler olur. Kısmet...” sözleriyle duygularını dile getirdi. Saldırgana yönelik operasyon sosyal medyada da geniş yankı buldu. Son olarak 2010’daki referandum sürecinde Facebook’tan birbirlerini engelleyen iki amcaoğlunun hikayesi ise yürekleri ısıttı. Ortak arkadaşları aracılığıyla teröristin yakalanmasına neredeyse aynı tepkileri verdiklerini öğrenen kuzenler, 7 yıl aradan sonra yeniden arkadaş olarak birbirlerini ekledi. Konuya ilişkin kısa bir açıklamada bulunan Mert Günok(33), kuzeni Alaaddin Günok’u (32) cep telefonuna bile ‘Çomar Alaadin’ olarak kaydettiğini belirtirken, bu sabah itibariyle buzların erdiğini ifade etti. Mert Günok, “Yani neticede hepimiz bu toprakların insanıyız işte. Birlik olmaz zorundayız” demesinin ardından Alaaddin Günok’un duvarında “Reis’e TAM DESTEK… Yozgat EVET diyor” videosunu paylaştığını gördü. Videonun altına “Lan olum neye evet dediğinin farkında mısın sen ya? Bi kere okudun mu?” yorumun giren Günok'a kuzeni tarafından içinde "hain, cehape, fetö, haçlı, pkk" gibi kelimeler olduğu tahmin edilen bir yanıt verilmesiyle ve tarafların birbirini karşılıklı olarak engellemesiyle birlikte ülkenin normale dönüş sürecinde de önemli bir kilometre taşı daha geride kaldı. Haber yayına hazırlandığı sırada normalleşme sürecini nerdeyse tamamlamak üzere olan Türkiye, herkesin ortak nefret edebileceği yeni bir isim bulunana kadar birbirinden nefret etmeye kaldığı yerden devam edecek.