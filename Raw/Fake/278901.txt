Nisan Ayı İtibariyle Başlayan Bir İlişkide Daha ''Lan biz ne bok yedik'' Aşamasına Gelindi... Bahar aylarının etkisiyle depreşen hormonların tetiklediği bir ilişkide daha 1. ayın geride kalmasıyla birlikte tarafların kendine gelme süreci başladı. Yaklaşık bir buçuk aydır beraber olan Oğuz Gürel (28) ve Günce Suberi(26) çifti yavaş yavaş alelade bir ilişki yaşadıklarını fark ederlerken, ayrılık sürecinin en geç 2 hafta içerisinde tamamlanmasını öngören uzmanlar ise "Bahar bodoslaması"na karşı halkı uyardılar. Yaklaşık 3 sene önce gittikleri bir seminerde tanışan ve o zamandan bu yana sadece Facebook arkadaşı olan Oğuz Gürel ve Günce Suberi, baharın da etkisiyle kısa bir süre önce karşılıklı like'lar ile başlayan temasları yoğunlaştırıp yeni bir ilişkiye yelken açmışlardı. ''Büyük aşk'', ''hayatımın ilişkisi'', ''bu sefer aradığımı buldum'' seviyelerinden başlayan ilişki, aradan geçen 41 gün, 18 saat ve 27 dakikayla birlikte ''yok ya bu da değil galiba" seviyesinden işlem görürken, haber yayına hazırlandığı sıralarda tarafların her lafı birbirine batar hale geldi. Henüz bu durumu birbirlerine itiraf edemeyen genç çiftten Günce Suberi, yakın arkadaşı Pınar Belde'ye yaptığı açıklamada ''Ya çok iyi bir insan, ona şüphem yok. Benle de çok ilgileniyor ama.. Ne bileyim yaa...'' diyerek muhtemel ayrılık için arkadaş gazına ihtiyaç duyduğunun sinyallerini verirken, Oğuz Gürel ise Facebook hesabındaki ve telefon rehberindeki diğer isimlere yönelerek işini daha sessiz ve derinden hallediyor. Konuyla ilgili olarak dün öğlen saatlerinde iş arkadaşı Murat Fermenci'yle bir araya gelen Gürel, ''Valla sonra yaz ortası dımdızlak ortada kalmak var; şimdiden bakmak lazım. Olmayınca da olmuyor... Ha bak Pelin var mesela, okuldandı bu, ne diyosun kardo?'' ifadeleriyle piyasalarda nabız yoklama sürecine girerken, mevcut ilişkisinden artık bir halt olmayacağını da kesin olarak netleştirmiş bulunuyor.  Oğuz Gürel - Günce Suberi ilişkisinin Mayıs başı itibariyle sönümlenme sürecine giren binlerce ilişkiden biri olduğunu belirten uzmanlara göre ise fazla gaza gelerek sözlenme, birbirlerinin adını dövme yaptırma ve pahalı hediyeler alma gibi hatalardan uzak durmuş olmaları sayesinde çift süreci nispeten hasarsız atlatan şanslı azınlık içerisinde.  "Özellikle bahar aylarının gelişiyle beraber hormonlardaki hareketlenme maalesef faciaya davetiye çıkarabiliyor. Kimseye baharı sap olarak geçirin demiyoruz ama biraz sakin olup 1 ay sonra ilişkiye bakmakta da fayda var. Yani hemen bugünden çocuğun adını dövme falan yaptırmayın, ne biliyim gidip babasından istemeyin..." diyen psikolog Aycan Cemilgen, tıpta "Bahar bodoslaması" olarak geçen bu durumun dikkat edilmediği takdirde en geç 2 sene içinde bitecek bir evliliğe davetiye çıkaracağı konusunda da halkı uyardı.