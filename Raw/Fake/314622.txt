Merkez Bankası Başkanı: ‘‘Bu kadar acı haberler aldığımız bir günde içimden ekonomi konuşmak gelmiyor...’’ Bugün gerçekleştirilen faiz artırımına rağmen dolar kurunun yeni rekorlar kırması üzerine gözler Merkez Bankası’na çevrilirken TCMB Başkanı Murat Çetinkaya kamuoyunun duyarsızlığına tepki gösterdi: “Suriye'den Adana’dan art arda acı haberlerin geldiği böyle bir günde şahsen benim içimden para faiz falan konuşmak gelmiyor. Her şey maddiyat değil...” Türkiye, döviz kurlarında bir kez daha tarihi günlerinden birini yaşarken piyasaların gözünü çevirdiği Merkez Bankası’ndan şaşırtıcı bir açıklama geldi. Öğleden sonra eczaneden sakinleştirici almak üzere Merkez Bankası binasının arka kapısından gizlice çıkmaya çalışan Murat Çetinkaya, kendisini bekleyen basın mensuplarına yakalandı. Bir süre uzanan mikrofonları geri itmeye çalışan Merkez Bankası Başkanı, “Arkadaşlar acımız büyük… Bakın ocaklara ateş düştü... Suriye’den Adana’dan kara haberler geliyor… Böyle bir günde bırakın yasımızı tutalım” sözleriyle gazetecilere çıkıştı. Hayli yıpranmış olduğu gözlerden kaçmayan Çetinkaya, açıklamalarını şöyle sürdürdü: “Bakın hala bana piyasa diyorsunuz dolar diyorsunuz. Bugün Suriye'de adeta sırtımızdan hançerlendik. Adana ha keza, yüreğimizi dağladı. Avrupa Parlamentosu'nun kararı deseniz, inanılmaz endişe verici. Belki de kaç yıllık AB yolculuğumuz bitti bugün. Ama siz varsa yoksa döviz kuru, faiz arttırımı. Hadi anladım Türk liranız kalmadı peki insanlığınız da mı kalmadı? Ben size bir şey demiyorum artık ya . Gözünüzü para bürümüş hepinizin, yazıklar olsun...” Konuşması sürerken “Başkanım dolar şu an 3.44 oldu” haberini alan Murat Çetinkaya’nın gözünde seğirme başladığı dikkat çekerken, bir başka gazeteciden de “Sayın Başkan, bu durumda hem faizler artmış oldu hem de dolar, doğru mu?” sorusunun gelmesiyle birlikte olduğu yere çömelerek başını ellerinin arasına aldı. Son olarak oturduğu yerden, “Arkadaşlar lütfen görüyorsunuz iyi değilim. Zira tüm bu olanların yanı sıra bugün, tam da Öğretmenler Günü’nde ilkokul hocamı yitirdiğimi öğrendim. Gerçekten sonra konuşalım ya… Şu an kötüyüm ben... Yalan dünya...” diyen Çetinkaya, bankanın güvenlik görevlileri tarafından bi elini yüzünü yıkamak üzere lavaboya götürüldü.