Mahkeme Emek Sineması Kararını Açıkladı: ‘'Yıkım işleminin durdurul... Lan tüh ya yıkılmış mı?’’ Emek Sineması’na ilişkin olarak görülen davada bugün yürütmeyi durdurma kararı alan Bölge İdare Mahkemesi, sinemanın 1.5 yıl evvel yıkıldığı haberiyle sarsıldı. Durumu sürpriz olarak değerlendiren Mahkeme Başkanı Yalçın Akanar “Biz kararı açıkladıktan sonra söylediler, valla içim cız etti ya… Eminsiniz di mi? Kesin yıkılmış mı?” sözleriyle şaşkınlığını dile getirirken, kararın henüz yıkılmayan bir başka sinema için kullanılması konusunda da açık kapı bıraktı. Davanın görülmesinin ardından basın mensuplarının karşısına geçen Mahkeme Başkanı Yalçın Akanar, sinemanın yıkıldığı haberini almasıyla birlikte adeta şok yaşadıklarını kaydetti. “Ya ben elli kere arkadaşlara dedim şu Emek Sineması dosyasına bir bakalım diye. Araya bayram girdi, Adli tatil, yılbaşı, HSYK seçimleri falan derken o ara yıktılar demek. Bak sen yaa...” diyen Akanar, yıkımdan kendilerini haberdar etmeyerek sayfalarca karar yazılmasına yol açan herkese de sitemlerini iletti. Mahkeme heyeti olarak yine de Emek Sineması’nın olduğu bölgeye bir bilirkişi heyeti göndereceklerini aktaran Hakim Yalçın Akanar, “Yani bakalım orda yürütmesini durdurabileceğimiz bir hafriyat falan varsa artık en azından ona uygulanabilir karar. Birkaç fotoğraf gösterdi arkadaşlar, sanki ordaki molozlardan falan ufak da olsa bir sinema yapılabilir gibime geliyor bana...” sözleriyle gelişmeleri mutlaka takip edeceklerini dile getirdi.  Akanar, Emek Sineması'nın geri döndürülememesi durumunda mevcut yürütmeyi durdurma kararının ziyan olmaması için çaba sarfedeceklerini belirterek şöyle devam etti: “Neticede bize de yazık. O kadar mesai harcandı bu karar için. En kötü ihtimalle henüz yıkılmamış eski bir sinema falan bulucaz artık. Ha bakın aklıma şey geldi. Büyük Harem Sineması vardı ben küçükken bu Avcılar tarafında. Gerçi son dönemlerinde porno oynatmaya başlamıştı ama o duruyosa orası da güzel yerdir. Gidin bi bakın, eğer orayı kurtaralım derseniz, Control-H'yle ‘Emek’ yazan yerleri bulup ‘Büyük Harem’ yaparım ben kararda. O kısmı kolay...” Son olarak vaktiyle Emek Sineması için eylem yapanlara da seslenen Mahkeme Başkanı Akanar, "Tabii ölmüşle olmuşa çare yok ama sinema yıkıldığı için kaçırdığınız bir film falan varsa bize iletirseniz en azından o noktada yardımcı olabiliriz. Benim oğlan Torrent'ten buluyor öyle şeyleri. CD'ye çeker yollarım ben isteyene. Yok illa sinema atmosferi olsun diyen varsa onlar için de mesaiden sonra adliyede bir salonumuzu ayarlarız. Projektör de var zaten, sıkıntı olmaz” diyerek mağduriyetlerin giderileceği konusunda teminat verdi.