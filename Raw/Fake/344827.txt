Atatürk'e Hakaret Eden Genç Kızın Fikirlerine Saygı Duymayan Arkadaşı Hakkında Cumhurbaşkanı'na Hakaret Şüphesiyle Soruşturma Başlatıldı Türkiye, kendisi gibi düşünmeyen arkadaşı yüzünden Atatürk'e hakaret etmek zorunda kalan genç kızın içine düştüğü zor duruma üzülürken, yaşanan olaylardan sonra soruşturma başlatan Ankara Cumhuriyet Başsavcılığı, genç kızın fikirlerine saygı duymayan arkadaşı hakkında yakalama kararı çıkarttı.  Mağdur olan genç kız, savcılığa davet edilip ifadesi alınırken, arkadaşı hakkında suç duyurusunda bulunup şikayetçi oldu. Olayın duyulması sonrası birçok AK Parti Milletvekili tepkisini sosyal medya üzerinden dile getirirken, "yaşanan olayın kabul edilemez olduğu" fikrinde birleştiler. Hala Türkiye topraklarında yaşayıp da kendileri gibi düşünmeyen kişilerin sokakta elini kolunu sallaya sallaya gezebilmelerine tepki gösteren AK Partili Vekiller, kendileri gibi düşünmeyenlerin "terörist" olarak değerlendirilmesi gerektiğini, kendilerinin uzun süredir zaten öyle değerlendirdiklerini dile getirdiler. Ancak bu konu hakkında hala bir yasanın yürürlüğe konmaması sebebiyle bu türden mağduriyetlerin yaşandığının da altını çizdiler.  Savcılık çıkışında basının yoğun ilgisiyle karşılaşan genç kız, basın mensuplarına açıklamalarda bulundu. Genç kız "Savcı Ağabeyimle aynı İmam Hatip Lisesi'nden mezun olmuşuz. Eskilerden konuştuk biraz. Ortak hocalarımızın birçoğu şu an yurt dışındaymış, bir kısmı da cezaevlerinde. Allah onlardan bin kere razı olsun" derken, "Burdan savcı ağabeyime de teşekkür ediyorum. Bana çok iyi davrandı. Şikayetçi olup olmadığımı sordu. Beraber doldurduk şikayet dilekçesini" diye konuştu. Bir basın mensubunun "Şikayetin konusu neydi?" şeklindeki sorusuna genç kız "Cumhurbaşkanına hakaret" şeklinde cevap verdi. Genç kız çok yorgun olduğunu, eve gidip bir an önce dinlenmek istediğini söyleyerek basın toplantısını noktaladı. Yeri tespit edilen ve polis tarafından oyun oynadığı internet cafede kıskıvrak yakalanan M.T.(13) ise yoğun güvenlik önlemleri altında Vatan Caddesi'ndeki Emniyet Müdürlüğü'ne getirilerek sorguya alındı. Savcının 11 dakika gibi rekor bir sürede tamamlanan sorgusu sonrası, tutuklanıp Silivri Cezaevine gönderilen M.T. hakkında, "Cumhurbaşkanına Hakaret, Cumhurbaşkanı gibi düşünmemek, Cumhurbaşkanına İtaatsizlik, Cumhurbaşkanına Saygısızlık, Cumhurbaşkanını Sevmeme" suçlarından soruşturma başlatılırken, ailesi, ilkokul öğretmeni, arkadaşları ve okuduğu kitapların yazarları hakkında da yakalama kararı çıkartıldığı öğrenildi.