Katar Kültür Bakanlığı: ''Farklı isimler altında bize sürekli aynı holdingli, yalılı diziyi satıyorsunuz. Ayıp oluyor...'' Son yıllarda yurt dışına ihracat konusunda önemli bir başarı yakalayan Türk dizi sektörü, bugün Katar'dan gelen bir mesajla sarsıldı. Kendilerine son 5 yıldır aynı holdingli, yalılı dizinin farklı isimler altında satıldığını iddia eden Katar Kültür Bakanlığı, ödedikleri rakamın en azından bir kısmının iade edilmesini talep etti.  Konuyla ilgili olarak bir basın toplantısı düzenleyen Katar Kültür Bakanlığı Müsteşarı Samad bin Abdullah El Kuwari, dost ve kardeş ülke Türkiye'yle ticaret yapmaktan her zaman mutluluk duyduklarının altını çizerken, "Ancak maalesef diziler konusunda aynı şeyi söyleyemiycem. Seviyoruz, izliyoruz diye bize resmen 5 senedir aynı diziyi başka başka isimler altında iteliyorsunuz. Böyle ticaret olmaz" ifadelerine yer verdi.  Tespitlerine göre şu an ortada tek bir dizi olduğunu belirten Kuwari, iki ülke arasında krize neden olabilecek iddialarını şu sözlerle getirdi: "Bundan 5 yıl kadar önce sizden, holding patronunun oğluyla onların yanında çalışan daha fakir birinin kızı arasındaki imkansız aşkı anlatan bir yapım almışız. Olay holdingde ve çocuğun ailesinin oturduğu yalıda geçiyor genel olarak. Esas çocuk uzun boylu, esmer, kirli sakallı biri. Kız da siyah düz saçlı, güzel gözlü bir bayan. Bunlar yanlış anlaşılmalar ve çocuğun annesinin çevirdiği türlü oyunlar yüzünden bir türlü kavuşamıyor. Sonra, bunu söylemekten hicap duyuyorum ama bu diziyi bize tekrar tekrar satmışsınız resmen. Oyuncuların isimleri ve tipleri diziden diziye biraz değişiyor ama hepsinin aynı kişiler olduğu yönünde ciddi şüphelerimiz var. Işıkla, makyajla falan onları da başka oyuncular diye yedirmişsiniz. Konuşmaları, replikleri hep aynı..." Kuwari, bu koşullar altında Türkiye ile olan dizi ithalatı anlaşmalarını tekrar gözden geçireceklerini ifade ederken, "Bu şekilde yaklaşık 60 kadar dizi var sizden aldığımız. Biz şimdi bunların hepsi için 'Kara Aşk' adlı bir diziye ödeme yapmak üzere tek bir fatura keseceğiz. Siz de geri kalanlar için bize iade faturası kesip bunların en azından bir kısmının parasını iade edeceksiniz. Ondan sonra oturup sonraki diziler için tekrar konuşabiliriz" sözleriyle de ileriye dönük olarak ticaretin devam edebilmesi için zararlarının tazmin edilmesi gerektiğini dile getirdi. Katar'dan gelen bu mesajlar Türk dizi sektöründe paniğe yol açarken, sektörün önde gelen isimlerinin olay büyüyüp de diğer ülkeler de duruma uyanmadan bir an önce anlaşmaya varılması konusunda fikir birliğinde oldukları kulislere sızan bilgiler arasında.