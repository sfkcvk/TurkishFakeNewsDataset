1.5 Yıldır Yalnızca TV8 İzleyen Gencin Beyin Ölümü Gerçekleşti... Acılı Aile Cihazın Fişini 4 Büyükler Turnuvası Bitince Çekecek... Ütopya, Survivor, O ses Türkiye, Bu Tarz Benim, “Hangisi ünlüler takımı şimdi’’ falan derken son olarak eski futbolcuların yarıştığı turnuvaya da kendisini fazlasıyla kaptıran Berk Subaşı (21)'nın beyin ölümü dün akşam itibariyle gerçekleşti. Berk'in acılı ailesi, cihaza bağlı olarak hayatına devam eden gencin durumu hakkında ise henüz bir karar verebilmiş değil: ''Ay dur bak futbolcular kavga ediyorlar o bitsin de hallederiz'' Kanalın açıldığı yıllarda gayet aklı başında, kendi ihtiyaçlarını kendi karşılayan çocuklarının zaman içerisinde gözlerinin önünde eridiğini söyleyen acılı Anne “O Ses Türkiye başladığında sandalyeyi ters çevirip oturan, beğendiğine dönen, eğlenen çocuk zaman içinde un çuvalı haline geldi malesef” sözleriyle konuşmasına başladı. Böyle bir sonu tahmin ettiğini ancak yavrusuna konduramadığını dile getiren talihsiz ebeveyn, konuşmasına şöyle devam etti: “Yani evde hep beraber izliyoruz televizyonu, o yüzden başlarda hiç aklımıza gelmedi ama işte yaşlı olunca; televizyon mu seyredicem, çocukla mı ilgilenicem diye tam fark edemedik… En son ağzına verdiğim 3 mandalinayı da hiç ses etmeden yiyince bi terslik olduğunu anladım. Gözümü çocuğuma çevirdiğimde öyle boş boş bakıyordu ekrana doğru… O an anladık, doktora da götürdük ama artık çok geçti…” Gencin babası İsmail Subaşı ise her şeyin kader kısmet olduğuna, elbette ki bu şerde de bir hayır olduğuna inandığını söyledi. ”Valla demek ki böyle olması gerekiyormuş; evet söylemesi çok güç, kimseye gidip 'Oğlumu TV8 izlerken kaybettim' diyemem ama napalım? Başa gelen çekilir… Belki yetkililer bu acımızı görür de teselli olarak bi gönüllüler takımı üyeliği falan verirler artık” ifadelerini kullanan acılı baba, aksi takdirde kimseye hakkını helal etmeyeceğini ve ahirette de dünyada da iki elinin kanal görevlilerinin yakasında olacağının altını çizdi… “Çok severdi yavrum, Survivor’ı… Yattara’sıydı, ötekisiydi derken yine izleyecekti… Göremedi o güzel günleri” sözlerinin ardından göz yaşlarına boğulan acılı baba konuşmasına son vermek zorunda kalırken; talihsiz ailenin 4 büyükler turnuvasının bu akşamki bölümünün seyrederek acısını bir nebze yatıştırmaya çalışacağı da gelen haberler arasında…