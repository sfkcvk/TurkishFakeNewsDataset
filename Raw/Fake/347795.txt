Lc Waikiki'nın Efsane Maymunu Wayiki Selim'den Yıllar Sonra Çok Özel Açıklamalar: ''90'lar bir başkaydı...'' Lc waikiki'nın efsane maymunu Wayiki Selim Istanbul'un köklü semtlerinden Beyoğlu'nun Bülbül mahallesinde görüntülendi. Ünlü markanın eski siması, mahalle bakkalından yaptığı veresiye alışverişin ardından dükkan çıkışı basın mensuplarının sorularını yanıtladı. Yapılan ayaküstü sohbette "O yıllar başkaydı valla ya. İnsanlar birbirinin gözünün içine bakardı" diyerek özellikle 90'lı yıllara duyduğu özlemi dile getiren mahallenin Selim abisi, sanat ve tekstil camiasının vefasızlığından yakındı. 
 
 
 
"Arayan soran yok şimdi tabi. Eskiden ev telefonum zırıl zırıl çalardı. Abi burada böyle bi mekan var gidelim. Abi şurada şöyle bi restoran var gel yemek yiyelim' diyen iyi gün dostlarım birer birer kayboldu etrafımdan. O zamanlar at gibi kazanıp it gibi yerdik afedersin. Gece kulüplerinde köpük partileri, 70'ler 80'ler temalı bitmeyen geceler, kızlar, arabalar, alkol falan derken gençliğimi harcadığım gibi işimden de oldum. 
 
 
 
Çok merak edilen, ünlü giyim mağazasıyla yollarının ayrılması meselesine de açıklık getiren Maymun Selim "Suçun tamamı benim kardeşim. İki ortam, ilgi alaka, hatun görünce benim mabad iyice havalandı. İşe geç gitmeler, reklam çekimlerinde kaprisli tavırlar, kulise dansöz sokmalar falan derken kredimi tükettim." sözleriyle samimiyetle özeleştirisini yaparken, zamanında yaşadığı şaşaalı hayatı da gözler önüne serdi. 
 
 
 
"İplerin kopuşu da 2001 yazında Pendik tarafındaki mağaza açılışında gerçekleşti. İşte her zamanki gibi giyinip süslenip gittim. Artist artist takılıyorum mağaza etrafında. Bizim işimiz orda gelen geçenle ilgilenip maymunluk yapmak. Firmanın yüzüsün sonuçta. Gençler, çocuklar gelip kafamızı gözümüzü seviyor, makinesi olanlar fotoğraf çekiliyor. Ben de gelene şirinlik yapıyorum. Sempatik hareketler, atlayıp zıplamalar ama asla yere düşmemeler falan. 
 
 
 
O gün açılışa da önceki gece barda tanışıp çok hoşlandığım hatun gelmiş sürpriz yaparak. Ben bunu görünce papyonu falan düzeltip -tabi klasik huyumuz erkek maymunlar olarak- bi kasıldım titredim, bu arada da uzaktan kesiyorum 'bak görüyor musun ne önemli adamım ben heyt be endamıma gurban tüm kızlar' derken veledin teki bağıra çağıra 'Anne şu maymuna muz versem yer mi? Al maymun muz ye' gibisinden yanıma yaklaşıp edepsiz gibi sinsi gibi meyveyi ağzıma burnuma değdirince hayvanlığım tuttu, damarım kabardı. Çaktım piçin suratına iki fiske. Anında pişman oldum tabi ama iş işten geçmişti. Veled zırlayarak anasının yanına koştu. Millet beni öyle görünce cıkcıkladı falan. Yakıştıramadılar doğal olarak. Hayalleri yıkıldı. Gerçi bunlara güven de olmaz. Papyonu maymuna yakıştıran neleri kimlere yakıştırır ve bunları hep birbirine karıştırır ya, neyse işte. 'Aman bunu yapan sen misin?!' Müşteri veli nimetimizmiş de birine vurmak hele de bir çocuğa, imajımızı zedelermiş falan. Gurur yaptım. Özür dilemedim derken, kızın gözünde çocuk döven bir psikopat olduğum yetmezmiş gibi gül gibi işimden de oldum. 
Kovulduktan sonra birkaç rakip firmaya gittim intikam alma hırsıyla. Onlar da 'Üstad seni sever sayarız ama o firmayla özdeşleştin sen kusura bakma' diyip kapıları adeta yüzüme kapattılar. 
 
 
 
"İyiydi Lc güzeldi valla. Ayin biri oldu mu tak yatardı maaşım bankaya. Bir sorunum oldu mu hemen halledilirdi. Her şey para değil elbet, edep sahibi etik bilen adamlarmış. Benden sonra hiçbir hayvanla anlaşmadılar. Yerim hep boş kaldı. Bir nevi saygı duruşu ya işte ne bileyim. Beni postaladıktan sonra yerime horoz falan da koyabilirlerdi Allah muhafaza" diyerek eski iş yerine açık kapı bırakmayı da ihmal etmedi. 
 
 
 
Ben gittikten sonra insanlar bir kampanya yapar 'Maymun geri gelsin yoksa biz de yokuz' derler sandım ama ne arayan oldu ne de soran. Yalnızca muhabbetin tıkandığı yerlerde 'Lan bu Lc'nin maymunu vardı eskiden hatırlıyor musunuz?' gibi cümlelerde klişe birer nesne oldum. 
Görünen köy kılavuz istemez. Adamlar yıllardır ayakta. Bir de bana bak. Çaptan düşmüş az ünlüler gibi sabah programlarında soytarılık yapasım, youtuberlik yapıp az kalan şerefimi de çiğneyip tüküresim var." 
 
 
 
'Hala tanıyan fotoğraf çekilip imza isteyen oluyor mu?' sorularına ise uzaklara dalıp sigarasından bir dal yaktıktan sonra cevap veren Selim W.'nin titreyen elleri dikkatlerden kaçmadı. "Arada bir sahilde gezinirken 90'larda çocuk olan şimdinin yetişkinleri 'Aa Çarli değil mi bu falan diyorlar. O dokunuyor işte insana. Unutulmak değil ama bu koyuyor. Beni tanıyan eş dost 'Yok ya o Lc'nin maymunu deyince de 'Senden sonra çok bozdu abi o mağaza falan diyip moral vermeye çalışıyorlar. Çarli kim ya Çarli kim? İki dizide oynayıp ünlü oldu eşşoğlu. Uzaktan da akrabam olur. Şimdi emekli olmuş duyduğum kadarıyla. Beylikdüzünde yaşıyormuş. 
 
 
 
Samimi sohbetin sonlarına doğru gözleri dolan hayvan Selim "Neyse akşam mahalle sirkinde ipte yürüme, daladan dala atlayıp, en çok muzu yeme performansım var. Beni oyalamayın. Aidatı yine geciktirdim zaten. Yöneticiyle papaz olmayalım durup dururken" diyerek mikrofonlarımızdan uzaklaştı.