Anadolu Kültürüne Nesillerdir Damgasını Vuran Allı Turnanın En Nihayetinde Flamingo Olduğunun Ortaya Çıkmasının Ardından, Türkü Dünyasında Sular Durulmuyor  TBMM'de yemin krizi, futbolda şike iddiaları, sokaklarda artan şiddet derken son günlerde oldukça zorlu dönemeçlerden geçen Türkiye, bu sabah yeni bir krize uyandı. Yaban TV'de dün gece geç saatlerde yayınlanan bir belgesel programında, nesillerdir adına türküler yakılan, uğruna destanlar yazılan, Anadolu insanının dilinde, sözünde yer eden allı turnanın, hepi topu flamingo olduğunun açıklanmasının ardından, gözler bu sabah Yavuz Bingöl ve Neşet Ertaş'ın "acil" kodlu çağrısı ile olağanüstü olarak toplanan türkü camiasından gelecek habere çevrilmiş durumda.

  

Belgeselin yayınlanmasının ardından tepkili vatandaşlar tarafından kanalın telefonları kilitlenirken, Yavuz Bingöl, Neşet Ertaş, Arif Sağ, Edip Akbayram gibi isimlerin öncülük ettiği bir grup halk müziği sanatçısı tarafından türkü camiasına olağanüstü olarak toplanma çağrısı yapıldı. Saatler süren ve haber yayına hazırlandığı sırada devam eden toplantının arasında bir basın açıklaması yapan Yavuz Bingöl'ün, oldukça yorgun ve sarsılmış göründüğü dikkatlerden kaçmadı. 

 

Ünlü sanatçı açıklamasına, kendisini üzgün, hayalkırıklığına uğramış ve kandırılmış hisseden tüm vatandaşlarımızdan türkü camiası adına özür dileyerek başladı. "Allı turnadan bugüne kadar en çok ekmek yiyen isimlerden biri olarak, en nihayetinde Miami Vice dizisine jenerik olmaktan başka doğru düzgün bir vasfı olmayan bir hayvana bu kadar bel bağladığımız için tüm gönül dostlarından özür diliyorum." diyen Yavuz Bingöl, yaşanan acının büyük olmasının da doğal olduğunu belirtti. 

 

"Uzak memleketten aşk getiren, hasretin yolunu gözleyen, yad elden haber taşıyan bir efsane olarak gördüğün şey, bildiğin pespembe flamingo çıkınca doğaldır ki insanda bi hayal kırıklığı oluyor. Açıkçası ne görmeyi umduğumuzu bilmiyorum ama bu değildi yani. Aslında hayvanın da günahı yok, biz yüzyıllardır o kadar şişirmişiz ki, zaten böyle kuyruğundan ışıklar saçan, yoktan varolan bir şeyden aşağısı da kesmeyecekti herhalde. İzlemez olaydım o belgeseli..." şeklinde konuşan Bingöl, konuşmasında halka sitem etmekten de kendini alamadı.

 

Allı turnayı kültüre bu şekilde aktaranın kendileri olmadığının altını çizen ünlü türkücü, "Tabii allı turna dediğimiz hayvan da türkülere gökten gelmedi. Yani gökten geldi tabii de, kuş sonuçta bu çünkü, biz bunu halk müziğine kendi kafamıza göre sokmadık. Halk arasında masallara, türkülere yüzyıllardır girmiş bir hayvan bu, o açıdan tüm günahı bize yüklemek de insafsızlık olur. Velhasıl, zamanında neye benzer, nedir ne değildir tam bilmediğimiz hayvandan aşırı bir beklentiye kapılmış olmanın cefasını, bugün hep beraber çekiyoruz." ifadelerini kullandı. 


 

Olayın açığa çıkmasının ardından kısa sürede organize olduklarını belirten Bingöl, "İlk şoku atlatmamızın ardından, 'Acaba diğer hayvanlarda da bu tip bir sıkıntı var mıdır' sorusu gündeme geldi. Arkadaşlarımız o konuda çalışmalara başladılar, türkülerde sıkça geçen hayvanları tek tek inceliyorlar. İlk etapta ceylan, alageyik ve keklik üzerindeki tetkiklerin sonuçları elimize ulaştı ve bu hayvanlar gerçekten o bildiğimiz hayvanlar." sözleriyle kamuoyunu rahatlatacak mesajlar verdi.

 

Haberin duyulması üzerine vatandaşların yoğun tepkisiyle karşılaşan Yaban TV yönetimi ise, "Türkülerde masallarda herhangi bir hayvana  fazladan anlamlar yüklendiyse, olduk olmadık misyon biçildiyse bunun sorumlusu neden kanalımız oluyor, anlamak mümkün değil. Bizde neyse o: Bu hayvan flamingo mu, flamingo. Bitti. Geri yanı bizi alakadar etmez." açıklamasını yapmakla yetinirken, allı turnaya alternatif hayvan arayışında olan halk müziği camiasının ise, çalışmalarını yalıçapkınından ispinoza uzanan geniş bir yelpazede sürdürdüğü gelen haberler arasında. 


 

  Yaban TV kanalında yayınlanan "Kuş kuş Anadolu" adlı belgesel programın Flamingo'nun konu alındığı bölümünde kullanılan "Flamingo, Anadolu'da Allı Turna olarak adlandırılan, Phoenicopteridae familyasından Phoenicopterus cinsini oluşturan 6 kuş türünün ortak adıdır." ifadeleri nedeniyle kanala tepki telefonları yağmaya başladı. 

 

  Ünlü türkücü Neşet Ertaş ve Yavuz Bingöl arasında başlayan telefon diplomasisinin ardından, türkü camiasına "acil" kodlu toplantı çağrısı yapıldı. 

 


  Bir grup öfkeli vatandaş, tepki gösterip gerekirse taşlamak üzere Yaban TV'nin yayın yaptığı binayı aramaya başladılar.

 

  Olağanüstü toplantı, 200'ün üzerinde irili ufaklı türkücünün katılımıyla İMÇ Çarşısı Kongre Salonu'nda başladı.

 

  Yaban TV binasını bulan öfkeli vatandaşlar, bina önünde sloganlar atarak toplanmaya başladılar.

 

  Neşet Ertaş'ın İMÇ'deki olağanüstü toplantıyı sinirli bir şekilde terk ettiği görüldü. Ertaş, "Arkadaşlarımız görüşmelere devam ediyor. Başka hayvan arıyoruz, bakıyoruz. Eli yüzü düzgün ne varsa hepsine bakıcaz... Süreç devam ediyor." açıklamasını yapmakla yetindi.

 

  Tepkili vatandaşlar Yaban TV binasını taşlamaya başladı. Kanal binasından karşı ateş açılması üzerine vatandaşlar yaralılarını bırakarak geri çekildiler.

 

  Türkü camiası, karışıklıkları dindirmek amacıyla kısa bir basın açıklaması düzenledi. Türkücüler kabahati üstlenirken, halka itidal çağrısı yaptılar. Kısa açıklamanın ardından olağanüstü toplantıya devam edildi.