Emine Ülker Tarhan'ın Kurduğu Anadolu Partisi'nde İlk Gün Coşkusu: Parti İçi Muhalefet Olağanüstü Kurultay İstedi CHP'den istifa eden Emine Ülker Tarhan Anadolu Partisi'nin kuruluş dilekçesini İçişleri Bakanlığı'na verirken, ANAPAR'daki ilk küskünler hareketi de çok gecikmedi. Kuruluş dilekçesinin kabul edilmesiyle harekete geçen parti içi muhalefet, dilekçenin içeriğini ve veriliş şeklini çok sert sözlerle eleştirerek, partinin daha şimdiden ilkelerinden uzaklaştığını savundu. Bu sabah 10 sularında ANAPAR'ın dilekçesinin İçişleri Bakanlığı’na ulaşmasıyla birlikte harekete geçen parti içi muhalefet kanadı, kurucu üyelerden Nizam Cumali aracılığıyla basın mensuplarına çeşitli açıklamalarda bulundu. Dilekçenin veriliş şeklinin Anadolu Partisi'nin geleneklerine uygun olmadığını iddia eden Cumali, “Tamam, belki henüz bir geleneğimiz yok gibi düşünülebilir ama bu parti geleneği denen şeye de bi yerden başlamak lazım. Afedersiniz, geleneği olmayan bir parti mi olalım? Sayın Tarhan bunu mu istiyor?” diyerek Emine Ülker Tarhan ve arkadaşlarına yüklendi. Kendisi ile birlikte yaklaşık 8-10 kişinin daha aynı görüşte olduğunu ve ilerleyen günlerde daha aktif muhalefet yapacaklarının altını çizen Cumali, daha sonra yanındaki çalışma arkadaşlarına söz vererek parti içi demokrasiden yana olduklarının mesajını verdi. Mikrofona başına geçen bazı ANAPAR'lı üyelerin düşünceleri şu şekildeydi:  Bakın çok açık söylüyorum maalesef Anadolu Partisi, iktidar hedefinden uzaklaşmış, kuruluş amacından saparak tamamen AKP ekseninde bir yola girmiştir. Bunu Sayın Genel Başkan’ın dilekçeyi veriş biçiminden de görmek son derece mümkündür... Bakın bakın görüyor musunuz masaya yumruğunu vurmadan sakince koyuyor dilekçeyi… Yazıklar olsun.  Partinin kuruluşundan itibaren geçen 6.5 saat içinde gelinen nokta maalesef içler acısı. Merak ediyorum Sayın Tarhan daha ne kadar bekleyecek olağanüstü kurultay için? Parti tabanını hiç mi duymuyor?  Parti tüzüğüne göre 20 kişinin dilekçe vermesiyle kurultay yolu açık. Şu an toplam üye sayımız 10 falan ama üstüne çalışıyoruz bakalım. Bu iş burada bitmeyecek kimsenin şüphesi olmasın...  Valla ben Emine Ülker Hanım'a söylemiştim, direkt Küskünler Partisi (KP) kuralım, orada daha rahat ederiz.  Anadolu Partisi’ne maalesef rant bulaşmıştır. Emine Hanım’ın ismine aldığı Ülker sponsorluğundan elde edilen para nereye harcandı? Kimlerin hesabına aktarıldı? Tüm bunların hesabını soracağız… Anadolu Partisi’nin çiçeği burnunda kurucusu Emine Ülker Tarhan ise, parti içi muhalefetin olağanüstü kurultay çağrısı karşısında duyduğu mutluluğu gizlemedi. “Şükürler olsun ki bizim de bir hizbimiz, bizim de küskünlerimiz oldu. Üstelik daha ilk günden… Sevinç doluyum arkadaşlar şu an, anlatamam” diyen Tarhan, CHP kökenli bir partinin doğru yolda olduğunu gösteren en önemli kanıtlardan birinin iç muhalefetin ortaya çıkması olduğunu belirtti. Kurultay talebini değerlendirmek için sabırsızlandığını da ekleyen Tarhan “Buyursunlar, kurultayda hesaplaşalım. Allahım oylamalar, havada uçuşan sandalyeler, sonra parti içi tasfiyeler... Resmen bütün hayallerim gerçek oldu” sözleriyle adeta hodri meydan dedi. Tarhan, beraberindeki partililerle birlikte genel merkeze gidip bir süre Andımız’ı okumak üzere konuşmasına son verdi.