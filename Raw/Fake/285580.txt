Terörle Mücadelede Yeni Dönem: Uğur Işılak Kandil'e Doğru Şiir Okuyarak Kampı Boşaltmaya Çalışacak Uzun bir aradan sonra yeniden tırmanan terör dalgasına en sert karşılığı vermek isteyen Milli Savunma Bakanlığı sonunda aradığını buldu. Çiçeği burnunda milletvekili Uğur Işılak, askeri bir birlik eşliğinde Kandil önlerine götürülerek PKK’ya doğru megafonla ve telsiz dalgalarıyla şiir okuyacak. Türkiye güne talihsiz bir şekilde Uğur Işılak’ın koalisyon şiiri ile başlarken, bu dezavantajlı durumu avantaja çevirmek isteyen Milli Savunma Bakanlığı’ndan sürpriz bir hamle geldi. “Sayın Işılak var ve şiir okuyor. Evet. Bu konuda bir şey yapamıyoruz. Ancak doğru kullanırsak bu durumu lehimize çevirebiliriz” diyen Bakanlık Müsteşarı Metin Korkmaz, Uğur Işılak’ın bu şiirleri en azından Kandil tarafına doğru okumasına vesile olarak terörle mücadeleye destek verebileceğini ifade etti. Kesinlikle ses geçirmeyen özel bir kulaklık üzerinde çalıştıklarını belirten Korkmaz, Uğur Işılak’ın güvenliğini sağlayacak ekibin bu kulaklıkları takmaya cesareti tam, ölüme ve şiire gözü kapalı koşacak, gönüllü komandolardan oluşacağının altını çizdi. Genelkurmay tarafından www.tsk.tr sitesinden yapılan yazılı açıklama da Milli Savunma Bakanlığı’nın açıklamasını destekler nitelikte oldu.  Şiirin sosyal medyada yayılmasının ardından “Kamuoyuna duyurulur” başlığıyla yayınlanan yazıda terörle mücadeleye en sert ve kararlı bir şekilde devam edileceğinin altı çizilirken; ''Ülkemizin bölünmez bütünlüğüne karşı saldırıda bulunan unsurlar gerekirse Uğur Işılak şiirlerinin okunması dahil olmak üzere en ağır şekilde cezalandırılacaktır. Aziz Türk milletine saygı ile duyurulur'' ifadelerine yer verildi.                                               Türkiye’de yaşananları dikkatli bir biçimde takip eden Birleşmiş Milletler de, aniden gelen şiir ve peşi sıra yapılan açıklamalardan sonra Türkiye’yi uyardı. "Tamam, her devletin kendi güvenliğini tehdit eden unsurlarla mücadele etme hakkı vardır, ancak bu müdahale orantılı olmak durumundadır" diyen BM basın sözcüsü Francis Malone, PKK kamplarına Uğur Işılak şiirleri ile müdahale etmenin mevcut konjonktürde biraz fazla kaçabileceğinin altını çizdi. Günün geri kalanında neler yaşanacağı ve Uğur Işılak’ın tutumu ise merakla bekleniyor…