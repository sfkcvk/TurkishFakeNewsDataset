Galatasaray Adası'nı İsteyen Nilhan Osmanoğlu, Doblo'sunda Tuğra Bulunanları da Aylık 100 Mecidiye Motorlu Taşıtlar Öşür Vergisine Bağladığını Açıkladı... Galatasaray Adası’nın tapusunun 2. Abdülhamit’e ait olduğunu belirterek adanın kendilerine geri verilmesini isteyen Osmanlı Hanedanı’nın yaşayan son temsilcilerinden olan Nilhan Osmanoğlu, taleplerine yenilerini ekledi. Osmanoğlu, Doblo'larının arka camına padişah tuğrası yaptıranlardan bundan böyle Motorlu Taşıtlar Öşür Vergisi alınacağını belirtirken, Twitter bio’suna “Evlad-ı Osmani” yazanlara yönelik de tımarlı sipahi bulundurma zorunluluğu getirdi. Son günlerde yaptığı açıklamalarla sık sık gündeme gelen 2.Abdülhamit’in 5.kuşak torunu Nilhan Osmanoğlu, bugün de aldığı yeni kararları kamuoyuna duyurdu. Öncelikle Galatasaray Adası’nın derhal kendisine verilmesini isteyen Osmanoğlu, Hanedan’ın mirasının yalnızca adayla sınırlı olmadığını kaydetti. “Yani maşallah altına hafif ticari araç alan basmış hünkarımın tuğrasını, basmış haşmetmeap hazmetlerimin mührünü. Sosyal medyaya giriyorum, adım başı ‘Osmanlı Torunu’ yazıyor. Bunlar güzel, takdir ediyorum ama Osmanlı tebası olmanın da bir bedeli var” diyen padişah torunu, bundan böyle söz konusu kişilerin Osmanlı Hanedanı'na bağlılıklarını başka şekillerde de gösterme olanağına kavuşacaklarını müjdeledi. İlk aşamada tuğralı Doblolar için aylık 100 Mecidiye Motorlu Taşıtlar Öşür Vergisini münasip bulduğunu kaydeden Osmanoğlu, Twitter biolarında Osmanlı torunu olduğunu belirtenlerin de harp halinde sancak altına alınmak üzere en az birer tımarlı sipahi bulundurmaları gerektiğini emretti. Nilhan Osmanoğlu’nun hayata geçirdiği diğer uygulamalar da şöyle; - Kütahya, Tavşanlı ve Emet zamanında Osmanlı Hanedanı’na çeyiz olarak verildiğinden bu bölgelerde yaşayanlar Nilhan Osmanoğlu’nun eticaret sitesinde satılmak üzere bedelsiz olarak çeyizlik üretimine başlayacak. - Diriliş Ertuğrul isimli yapımda Nilhan Osmanoğlu’nun 39. kuşaktan dedesi Ertuğrul Gazi anlatıldığı için dizinin reklam gelirinden %40’lık pay, tekalif-i adiye olarak Osmanoğlu’na verilecek. Dizinin 40 sezon sürmesi sağlanarak en nihayetinde başrole Nilhan Osmanoğlu geçirilecek. - Fatih Sultan Mehmet ve Yavuz Sultan Selim köprü geçişlerine 2’şer akçe zam yapılacak. Oluşan fonun yönetimi Hanedan’a devredilecek. 4.köprü için derhal çalışmalara başlanacak ve 2.Abdülhamit isminin verilmesi istenecek. - Ankara Savaşı sırasında Nilhan Osmanoğlu’nun 35. kuşaktan dedesi Yıldırım Bayezid’in ordusuna saldıran fillerin 34.kuşaktan torunlarının halen Atatürk Orman Çiftliği Hayvanat Bahçesi’nde bulunuyor olma ihtimali araştırılacak. İddia kanıtlanırsa fillerin savaş ganimeti olarak Osmanoğlu’na verilmesi sağlanacak. - 1639 Kasr-ı Şirin Antlaşmasının, bugün halen Türkiye ile İran arasındaki sınırı belirliyor olmasına istinaden, iki ülke arasındaki sınırı kullananlardan geçiş başına 4 akçe alınacak. Neticede antlaşmayı 22. kuşaktan dedem 4.Murat imzalamış.