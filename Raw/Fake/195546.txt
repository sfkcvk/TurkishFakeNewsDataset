ABD Başkanlık Seçimlerinde Skandal: Çöpten Çuval Çuval CHP Oyu Çıktı Amerika Birleşik Devletleri'nde başkanlık seçimlerinin resmen başlamasıyla beraber ilk skandal da ortaya çıktı. Dün gece 00.01'den itibaren oyların kullanılmaya başlandığı eyaletlerden Ohio'daki elektrik kesintileri ve Washington DC Merkez İlköğretim Okulu'nun kalorifer dairesinde bulunan çöpten çıkan yırtılmış CHP oylarının seçime gölge düşürdüğü belirtiliyor. Gözler, ABD Yüksek Seçim Kurulu ve CHP'ye çevrildi.

 Başkanlık seçimi heyecanının sardığı ABD’de, dün akşam başlayan oylamaların ardından sonuçlara ilişkin ilk ipuçlarının gelmesi beklenirken, seçim skandallarına ilişkin haberler gündeme bomba gibi düştü. Elektrik kesintileri nedeniyle seçime gölge düşen Ohio’nun ardından Washington’da çöpte bulunan CHP oyları haberlerini çeşitli eyaletlerden gelen seçim usulsüzlüğü ihbarları takip ediyor. Konu hakkında apar topar bir açıklama yapan ABD Yüksek Seçim Kurulu, olayın üzerine büyük bir hassasiyetle gidildiğini belirterek,"Kim, niye böyle bir şaka yapar, amacı nedir, en azından bu soruların cevabını bulmak için okullarımıza torba torba CHP oyu gizleyen kişi veya kişileri tespit etmek istiyoruz" diyerek, hassasiyetlerini ortaya serdi.

 
Skandallara ilişkin ilk değerlendirmesini basın mensuplarına yapan Cumhuriyetçi Parti adayı Mitt Romney ise konuyu üst yargıya taşıyarak CHP oylarının da sayılmasını isteyeceklerini belirtti. "Yani ha Cumhuriyet Halk Partisi, ha Cumhuriyetçi Parti, belki de yaşlılarımız karıştırdı ikisini, nerden bilicez. Partimizin kararı burada çok net, o oyları bize saymaları lazım. Oylar dahil edildiğinde Sayın Kemal Kılıçdaroğlu çok rahat New York Senatörü seçiliyor, hakkımızı yedirmeyeceğiz" diyen Romney, her Cumhuriyetçi oyun arkasında olduklarının altını çizdi.
 
Olayın Türkiye'de duyulması üzerine derhal toplanan CHP Yönetimi ise gelen sonuçlardan memnun olduklarını, oyların geçerli sayılabilmesi için gerekli başvurularda bulunduklarını belirtti. CHP Basın Sözcüsü Anıl Haktar “Washington’dan gelen haberin ardından yaptığımız incelemelerde özellikle Florida ve California gibi kıyı eyaletlerde müthiş bir oy artışı yaşadığımızı gördük. Geçen seçimde sıfır oy çıkan bu eyaletlerden şu an CHP’ye oy yağdığını söyleyebilirim. Kıyı eyalet tabi, balık tüketiminin bol olduğu yerlerden oy almışız. İşte fosforun farkı! Bu, ABD vatandaşlarının AKP’ye verdiği bir mesajdır” dedi.
 İstanbul Okmeydanı'nda buluşan kalabalık bir grup CHP'li ise Obama ve Rommey aleyhine tezahüratlarda bulundu. "Başkan Kemal Kılıçdaroğlu" şeklinde tuttukları tempoda, tezahüratın fonetiğe uygun olmaması nedeniyle Başkanlık sistemine karşı olduklarını bir kez daha hatırlatan CHP'liler, taşkınlık yapmadan sessizce evlerine dağıldılar.