Türkiye, Üretim Fazlası Gündemi Yurt Dışına İhraç Etmeye Hazırlanıyor Sanayi ve Ticaret Bakanlığı, özellikle son dönemde iyice yoğunlaşan ve ana haberlere sığmaz hâle gelen ülke gündeminde üretim fazlasının yurt dışına ihraç edilmesi için düğmeye bastı. Konuyla ilgili olarak Bakanlık'tan yapılan açıklamada, normalde orta büyüklükte bir ülkeyi en az 2 ay meşgul edecek ancak gündem yoğunluğu nedeniyle ülkemizde 3 gün sonra unutulan olayların, olaya karışan kişi ve kurumlarla beraber gündem sıkıntısı çeken ülkelere ihraç edileceği belirtilirken, özellikle Kuzey Avrupa ülkelerinden gelen ön siparişlerin memnuniyet verici olduğu kaydedildi.  

 
Bakanlığın Ankara Ulus'taki genel merkezinde bir basın toplantısı düzenleyen müsteşar Saim Güneşçiler, "Her gün onlarca haber, olay sırf arz fazlası yüzünden heba olup gidiyor. Gündem üretimi bakımından kendi kendine yetebilen 2-3 ülkeden biri olarak bunu bir şekilde değerlendirmemiz gerekiyordu" derken, ilk parti ihracatın önümüzdeki günlerde gerçekleşeceğini müjdeledi. 
 
Güneşçiler, özellikle Yunanistan, İtalya, Fransa, İspanya gibi ekonomik krizle boğuşan ülkelerden Başbakan Erdoğan ve Bakanlar Kurulu'nun açıklamalarına yoğun bir talep olduğunu da sözlerine ekleyerek, "Bu açıklamaları oralarda hem çok eğlenceli hem de ilgi çekici buluyorlar. Neticede biraz kafa dağıtmaya ihtiyacı var onların da. Adamların kraliçesi 1789'da 'ekmek bulamıyorlarsa pasta yesinler' dedi, 200 senedir hala aynı örnek. Biz burada 'benzin yoksa bisiklete binsinler', yok 'süt içemiyorlarsa içmesinler' derken aldık yürüdük." sözleriyle, Türkiye'nin batı karşısında kat ettiği mesafeye dikkat çekti