Farklı Şehirlerde Üniversite Kazanan Çiftlerin İlk Meşgule Düşürmeleri Bu Gece Tüm Yurttan Çıplak Gözle İzlenebilecek...  Üniversite sınavında farklı şehirleri kazanmalarının ardından birbirlerine ilişkilerini yürütmeye dair sonsuz sözler veren çiftler, kendilerine tanınan sürenin dolmasıyla birlikte yeni bir döneme giriyor. Bir süredir sallantıda giden ve giderek karşılıklı mesaj ve telefon yoğunluğu azalan ilişkilerde ilk yanıtsız mesajlar ve meşgule düşürmeler bu gece tüm yurttan çıplak gözle izlenebilecek. Lise'de başlayan ve üniversite sınavının ardından farklı şehirlerde sürdürülmek zorunda kalınan ilişkiler için tehlike çanları çalmaya başladı. Bin bir zorlukla Ekim ayına dek gelebilen sevgililer, araştırmalara göre verdikleri sözlerin ancak %10 kadarını tutabilirlerken, konu hakkında bugün de TÜİK tarafından önemli veriler paylaşıldı. TÜİK Toplumsal İstatistikler Daire Başkanı Kemal Tümerli, “Arkadaşlar sınav sonuçları açıklandığında asla ayrılmayacağını söyleyen çift oranımız %98’di. Denek olarak yaklaşık 5.000 kişiyle yapıyoruz bu araştırmayı. Açık konuşayım bu geceden itibaren sert düşüş bekliyoruz, yılbaşından sonra %30’u görsek öpün başınıza koyun” sözleriyle acı tabloya dikkat çekti. Tümerli, “Forecast analizimize göre ilk darbeyi sevgilisi İstanbul’u kazanıp kendisi Kütahya’da okuyanlar alacak. Sevgilisini İzmir ve Eskişehir'e gönderenler de ‘Batuhanlarla dışarıdayız’lara, ‘Buse uğrayıp ders notlarını bırakacak’lara hazır olsunlar. Hiç beklemezsiniz ama Bursa’da da ortamın kralı dönüyor diyorlar, bilimsel bir veri olmadığından kesin konuşamıyorum ama bir abi tavsiyesi isterseniz oraya da dikkat edin” diyerek önemli uyarılarda bulundu. Deneyimli istatistikçi, bu geceden itibaren ayrılık riskinin en yüksek olduğu kimi çiftleri de kamuoyu ile paylaştı. İşte tehlike çanlarının çalmaya başladığı o ilişkiler:  Cansu’nun tüm haftayı hasta geçirmesine rağmen yeterli ilgiyi göstermeyen Ahmet, bu gece de “Erkenden yatıcam bebişim” demesinin ardından 02:15 sularında Whatsapp’ta çevrimiçi olacak. Çiftin edeceği kavga sonrasında Cansu’yu bulunduğu şehirde teselli etmek üzere Burak Cantık hazır bekliyor.  Bir süredir mesajlara çok geç dönen Sima, bu gece sevgiliyi meşgule düşüren ilk kişi olma yolunda en büyük adaylardan. İlişki, Taylan’ın “Böceğim noldu???” mesajına gelecek “Ya sonra anlatırım Zeynep çok kötü şu an” yanıtıyla bir miktar daha sürüncemede kalırken erkek tarafının aklına ilk ‘kesin pompiş’ şüphesi de düşmüş olacak.  Orkun’un yanında yeni okul arkadaşları Saadet, Pınar ve İlksen varken Edibe’yi bu gece meşgule düşürmesine kesin gözüyle bakılıyor. Saadet’ten gelecek “Oooo Orkuncum anlayalım kim arıyo bu saatte?” sorusuna Orkun’un “Ya yook Sinan salağı işte” cevabı vermesi de olasılık dahilinde. Bakalım Orkun, ayda bir sarma-börek yollayan mis gibi Edibe’nin yerine türkü bardan çıkmayan yağlı saçlı şırfıntı Saadet’i mi tercih edecek?  İstanbul’da bulunan Özel Beybihan Üniversitesi Yönetişim Bölümü’nün çiçeği burnunda öğrencisi Çisil’in bu gece bölümdekilerle çıkacağı haberi Ankara Özel Yükseliş Üniversitesi Otokalite Mühendisliği’nde okuyan Berk’i çılgına çevirmiş durumda. Derhal yola koyulan Berk’in saat 02:00 sularında Nişantaşı’na varması bekleniyor. Berk, hayatında ilk kez mekan bodyguard’ından dayak yemeye de çok yakın.