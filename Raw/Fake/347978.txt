Marmara Açıklarında Balıkçıların Ağlarına Takılan Sevimli Boeing-777, Uzun Uğraşlar Sonunda Kıyıya Çekilerek Cumhurbaşkanlığı Filosuna Teslim Edildi... Emirates Havayollarına ait Berlin-Doha seferini yapmakta olan bir Boeing-777 tipi yolcu uçağı, Marmara Denizi açıklarında alçak uçuş gerçekleştirdiği sırada bölgede avlanan balıkçılar tarafından yakalanıp uzun uğraşlar sonucu kıyıya çekilirken, ajanslara düşen "Marmara'da uçak yakalandı" haberi, Cumhurbaşkanlığı yetkililerince de sevinçle karşılandı. Her sabah olduğu gibi bu sabah da erken saatlerde balık avlamak için teknesiyle açıldığını ifade eden Dursun Yemiş, 40 yıldır Marmara Denizi'nde balıkçılık yaptığını, daha önce de birkaç kez alçak uçuş yapan uçak gördüğünü ama ilk kez uçak yakaladığını belirtti. Kendine ait balıkçı teknesiyle yolcu uçağı yakalama hikayesini basın mensuplarıyla paylaşan Yemiş, sabah yaşadıklarını şöyle anlattı: "Uçak normalden biraz alçakta uçuyordu. Arkadaşla kendi aramızda "şunu yakalayıp Cumhurbaşkanımıza hediye etsek varya, 7 sülalemiz kurtulur" diye bir geyik başlattık. Hava soğuk olduğu için biz balıkçılar bazen böyle saçmasapan geyikler çevirip ısınırız. Bu da başta komik geldi. Sanki eleştirel bişey yapıyormuşuz gibi oldu. Ama bir süre sonra gülüşmeler yerini bakışmalara bıraktı. Arkadaşla gözgöze gelince "aynı şeyi mi düşünüyoruz" dedik. Valla cumhurbaşkanımızın uçaklarla ilgilendiğini duymuştuk. Hatta A Haber'de Cumhurbaşkanımızın minik bir de uçak koleksiyonu olduğuna dair bir haber izlemiştik. Fikret Kaptan'a telsizle haber verdim. O da birkaç arkadaşına haber verdi. 7-8 tekne uçağın geçeceği rotaya dizilip beklemeye başladık. Tam üstümüzden geçtiği sırada teknedeki ağları fırlatıp yakaladık keratayı. Yakalandığını anlayınca tekrar yükselmek istedi ama ne mümkün. Ağlara dolanmıştı bir kere"  Ambarlı iskelesine çekilen uçak, düzenlenen bir törenle Cumhurbaşkanlığı Uçuş İşleri Genel Müdürü Halil İbrahim Beşik tarafından balıkçılardan teslim alındı. Törende konuşan Beşik, balıkçılara teşekkür ederken, "Cumhurbaşkanımız şu an yurt dışında ama kendisini bilgilendirdik. Çok sevindi. Fotoğrafını yollasana dedi. Çekip yolladım. Fena değil, ben daha büyük bişeydir diye düşünüyordum ama bu da fena değil. Arkadaşlara teşekkürlerimi ilet" dedi. Buradan Cumhurbaşkanımız adına sizlere teşekkürlerimi sunuyorum" şeklinde konuştu. Beşik'in ardından balıkçılar adına söz alan balıkçı Dursun Yemiş, "Biz de Cumhurbaşkanımıza böyle bir hediye verdiğimiz için son derece gururluyuz. Kendisini bir nebze olsun sevindirebildiysek ne mutlu bize. Yalnız küçük bir ricamız var. Yaz aylarında balıkçılık yapamadığımız için maddi sıkıntıya giriyoruz. Acaba diyoruz Marmaris-Datça falan oralarda bir otel mi işletsek.. Sadece sesli düşünüyoruz.." şeklinde konuşurken, Filo Daire Başkanı Kühne, "Ona biz bir bakalım. Ben anladım demek istediğinizi.." şeklinde yanıt verdi. "Kısmet" ismi verilen uçak, boyanmak üzere İstanbul Atatürk Havalimanı hangarlarına çekilirken, Cumhurbaşkanlığı filosundaki uçak sayısı da böylelikle 15'e yükselmiş oldu.