Pegasus Havayolları, Pistten Çıkan Uçaktaki 162 Yolcunun Tamamının Sadece 29.90 TL Ekstra Hizmet Bedeli Karşılığında Kurtarıldığını Açıkladı... Pegasus Havayolları tarafından dün akşam Trabzon'da meydana gelen kazayla ilgili yapılan açıklamada, 162 yolcu ve 6 mürettebatın tamamının durumunun iyi olduğu belirtilerek, yolcuların uçaktan tahliye işlemlerinin de sadece 29.90 TL'lik ekstra hizmet bedeli karşılığında tamamlandığı bilgisi verildi.  Ankara - Trabzon seferini yapan Pegasus Havayolları'na ait yolcu uçağı, dün akşam Trabzon Havalimanı'na indikten sonra pist başında manevra yaparken, pistten çıkmıştı. Uçağın toprağa saplandığı kazada, ölen ya da yaralanan olmazken, Pegasus Havayolları da bugün kazayla ilgili bir açıklama yayınladı.  Öncelikle Pegasus ailesi başta olmak üzere tüm Türkiye'ye geçmiş olsun temennisinde bulunulan açıklamada, kazayla ilgili incelemelerin sürdüğü belirtilirken, uçakta kalan son 3 yolcunun da 29.90 TL'lik " "ni ödemeyi kabul etmelerinin ardından bu öğlen saatlerinde kurtarılarak ailelerine kavuşturulduğu bilgisi verildi. Konuyla ilgili olarak basının sorularını yanıtlayan Pegasus Halkla İlişkiler Direktörü Nihal Tayancılar, şu ifadelere yer verdi: "Acil çıkış sırasında oturan yolcularımız zaten bilet alırken bu bedeli ödedikleri için öncelikle onların tahliyesi yapıldı. Geri kalan yolcularımızın önemli bir kısmı da nakit ya da kredi kartıyla kurtarma hizmet bedelini ödemelerinin ardından uçaktan çıkarıldılar. Sadece bir kaç yolcumuzla ilgili bir sıkıntı oldu. 'Ben niye uçaktan çıkmak için para ödüyorum? Bilet fiyatına dahil olması lazım onun' şeklinde bir itirazları oldu. Onlara da bunun acil bir çıkış olduğunu, tahliye işlemleri için ambulans, vinç, itfaiye aracı gibi ekstra hizmetler aldıklarını, bunların da bilet fiyatına dahil olmadığını izah ettik. Neticede su yakmıyor yani o ambulans değil mi?" Uçakta kalan yolcularla pazarlıkların gece boyu sürdüğünü ve en son bu sabah tamamının ikna edilmeleriyle birlikte olayın tatlıyla bağlandığını da sözlerine ekleyen Tayancılar, "Tabii bir noktada acıkınca yemek yemeleri gerekti. E yemek de aşağı yukarı aynı para olunca tahliyeyi daha mantıklı buldular. Ki bizce de doğru bir tercih oldu." derken, tüm Türkiye'ye bir kez daha geçmiş olsun dilekleriyle açıklamalarına verdi.