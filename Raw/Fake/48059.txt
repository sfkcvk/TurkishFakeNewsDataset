Muhalefet ve İktidar Vekillerinin Uzlaşmasıyla Hayata Geçirilen Yeni Uygulama, Sıkıntıları Beraberinde Getirdi TBMM'de yapılan son toplantı ile birlikte uzun süredir tartışılan yeni yasanın üzerinde mutabakata varan muhalefet ve iktidar kanadı, Türkiye'de bambaşka bir dönemi açacak olan değişikliği onayladı. 1 Ocak 2011 tarihinde yürürlüğe girecek yeni yasaya en çok üniversite öğrencileri, büyükbaş hayvan besicileri ve yapım şirketleri karşı çıkarken, eczacılar ve profesyonel futbolcular ise gelişmelerden oldukça umutlu.

 

Bir süredir ülke gündemini meşgul eden ve her kesimden vatandaşın nasıl sonuçlanacağını merak ettiği uygulama, iktidar ve muhalafet partilerinin dün gece yarısına kadar süren uzlaşma çabalarının sonuçlanmasıyla, önümüzdeki yılın ilk gününde hayata geçecek. Tartışıldığı süre içerisinde, anayasa profesörleri, sosyoloji uzmanları, turizmciler ve eski hakem hocalarını sık sık karşı karşıya getiren devrim niteliğindeki tasarı, tam olarak 64 milyon 652 bin 742 vatandaşımızı yakından ilgilendiriyor.

 

Olağanüstü olarak toplanan Türkiye Büyük Millet Meclisi'nin 7 "hayır" oyuna karşılık 473 "evet" oyu ile kabul ettiği tasarıya ilk tepki bu sabah reformist ilahiyatçı Tevfik Durali'den geldi. Türkiye'nin şu anki halinin en iyi ihtimalle, "Aç ne yemez, tok ne demez" atasözü ile açıklanacağını ifade eden Durali, "Yazıklar olsun. Dün 473 adet milletvekilinin nasıl da Yahudi lobisinin ve Japon oyuncak pazarının güdümünde olduğunu gördük.", dedi ve ekledi: "Buradan tüm müslümanlara, sınıf öğretmenliği öğrencilerine ve Çerkez vatandaşlarımıza sesleniyorum: Bu oyuna gelmeyin. Allah'ın inayeti üzerinizde olsun..." 

 

Tevfik Durali'nin sabah saatlerinde yaptığı açıklamaların ardından, Ankara-Kızılay, İstanbul-Taksim ve İzmir-Alsancak meydanı olmak üzere pek çok ilde meydanlara akın eden vatandaşların bir kısmı yeni yasanın meclisten geçmesini kutlarken, bir kısmı ise ellerinde taşıdıkları Singapur bayraklarını, Quentin Tarantino'nun film afişlerini ve yasa tasarısının temsili maketlerini yakarak protestolarda bulundular. 
 
Eylem ve kutlamalardan dolayı dün bütün gün Türkiye'de hayat felç olurken, bazı vatandaşların görüşleri ise şu şekildeydi:

  Bugün Türkiye'de bir milattır. Dün yeni yasaya "evet" diyen bütün vekillerimize buradan teşekkürlerimi iletiyorum. Yıllardır hemşirelerin içinde bulunduğu durum görmezden geliniyordu. 1 ocaktan itibaren hem biz hemşireler, hem de servis şoförleri gerçek anlamda yeni bir yıla uyanacağız.

  Gerçekten çok zor şartlar altında çalışıyoruz. Zaten her geçen gün ham hurda kilo fiyatlarının düşmesi ile can çekişirken, bir de üstüne üstlük böyle bir karara imza atıldı. Bu şu demek: "Sen hurdacısın, hiç bu işlerle uğraşma..." Ama hiç merak etmeyin, bu yasaya evet diyenler, ilk seçimde hurda camiasının demir yumruğunu tadacaklardır. 

  Ben babamın özgürce sokaklarda gezmesini, yine beni parka götürmesini istiyorum. Babamı görmek istiyorum, çok özledim onu. Lütfen bu yasa iptal edilsin...

  Biz bu filmi daha önce de gördük. 1957, 1976, daha öncesinde 1965'teki sine-i millet hadisesi. O zamanlarda da Türkiye'nin gelişmesini istemeyenler aynen böyle sokaklarda yürümüş ve ne yazık ki onlar kazanmıştı. Bu sefer böyle olmayacak inşallah. Türkiye kazanacak.

 

Yeni yasanın yankıları meydanlarda, çeşitli sivil toplum örgütlerinde ve internetteki sosyal paylaşım platformlarında sürerken, oylamada "hayır" oyu veren 7 milletvekili ise ortak bir basın toplantısı düzenlediler. Aralarında 2 AKP'li, 2 CHP'li, 1 MHP'li, 1 BDP'li ve 1 bağımsız vekilin bulunduğu hayır'cılar, "Bu yapılanları sineye çekenleri tarih affetmeyecek. Biz en azından vicdanımızın sesini dinledik ve hür irademizle hayır oyu verdik. Buradan, bu yasanın onaylanması ile mağdur olan 22 milyon küsür vatandaşımıza sesleniyoruz: Lütfen provokasyonlara, kışkırtmalara gelmesinler. Kimse merak etmesin, bu millet neyin ne olduğunun çok iyi farkında." açıklamasını yaparlarken, son olarak konuyu AİHM'ye taşıyacaklarını vurguladılar.