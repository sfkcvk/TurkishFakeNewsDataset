Uzaktan Akrabalar Bayrama Hazır: ''Bu yıl da işe giremeyen, okulu bitmeyen, evlenmeyen gençlerin kabusu olacağız...'' Kurban Bayramı'na sayılı saatler kala neredeyse tüm hazırlıklar tamamlanmışken, aile ziyaretlerinin baş aktörleri olan uzaktan akrabalar da boş durmuyor. Bir türlü evlenemeyen, okulunu bitiremeyen, ne kadar iş arasa da bulamayan gençleri sorularıyla terletmeye hazırlanan deneyimli akrabalar, bu bayramda da gençlerin kabusu olmak için kampa girdi. İslam dünyasının 2 büyük bayramından biri olan Kurban Bayramı öncesinde gözlerini bir türlü dikiş tutturamayan aile bireylerine diken uzaktan akrabalar, bu sene her zamankinden daha iddialı. Arefe gününe dek evlerine kapanan ve özellikle okulları konusunda çelişkili ifade veren öğrenciler için tüm hazırlıklarını yapan binlerce dayı, amca, teyze ve enişte, bu yıl bayram ziyaretlerinde transkript sürprizi yapmayı planlıyor. Üniversite öğrencileri dışında, okulu bitirmesine rağmen senelerdir evde malak gibi yatan ve bir türlü iş bulmayan gençlere de istihdam yaratmakta kararlı olan gıcık akrabalar, daha şimdiden 1.500 lira maaşlı saçma sapan işler için nabız yoklamaya başladı. ''Ya şimdi buradan başlasın, sonra devamı gelir'' diyerek işsiz gençlerin anne ve babalarını etkisi altına alan uzaktan akrabalar, evlenemeyenler için de öğretmen, mühendis, doktor eş adaylarını içeren bir liste hazırlamış durumda. Toplam 4 gün sürecek ve son ana dek gençlerin kabusu olacak Kurban Bayramı için her zamankinden daha kararlı olan akrabalar ve yaptıkları kimi hazırlıklarsa şöyle;  Bugüne kadar 9 farklı akraba çocuğunu bayramlarda darlayarak evlendirmeyi başaran Hayriye Hanım, dalya demeye hazırlanıyor. Temizgül'ün evlendirdiği çiftlerin tamamının boşanmış olması kendisi nezdinde en ufak bir moral bozukluğuna yol açmış değil. Aynı kararlılık, aynı çöpçatan ruhuyla yola devam...  Soyadı kimse tarafından bilinmiyor. 14 farklı ailenin eniştesi. Bu 14 aileden toplamda 22 üniversite öğrencisine "Sen mezun ol işin hazır" demiş durumda. Bunu yapan kendisi değilmiş gibi bayram boyunca "Naaptın iş bulabildin mi?" diye soracak "Senin işletme miydi koçum?" diyecek ve sohbeti "Valla ekmek aslanın ağzında. Devlete kapağı atabilsen aslında" şeklinde bitirecek  Emekli coğrafya öğretmeni Agah Adnan Elveren, geçtiğimiz yıl okulu uzattığını açıklayan 4 akraba çocuğunun kabusu olacak. Çocukları bulduğu yerde ders anlatmaya başlayacak olan Elveren'e inşaat mühendisliği bölümü için ortaokul coğrafya tekrarının hiçbir işe yaramayacağı söylenemeyecek  43 Yaşındaki Oylun, 4 yıldır bayramlarda "Sen hala evlenmedin mi?" dediği üniversite öğrencisi Çağlar Dişbulan'ı nihayet nikahına alıyor. Çiftimize mutluluklar diliyoruz...  Hala iş bulamayan yeğenini bayramda yerin dibine gömecek olan Dursun Dayı, annesinden kalan evi satarak harcadığı paranın bitmek üzere olduğunu farkederek bunalıma girecek. Bayramın kalanında Azören ailesini Dursun Dayı'nın 9.kez batıracağı iş fikirlerini dinleme süreci bekliyor...