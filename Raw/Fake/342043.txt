Dört Yıl Önce 52.000 TL'ye Alınan Araç, Sıfır Fiyatının 100.000 TL'ye Ulaşmasının Ardından Artık Evde Misafir Edilecek... Günder ailesi, 4 yıl önce 52.000 TL'ye aldıkları aracın son gelen zamlarla birlikte sıfır fiyatının 100.000 TL'ye ulaşmasının ardından radikal bir karara imza attı. An itibariyle sahip oldukları en değerli şey olan arabanın sokakta kalmasına daha fazla izin veremeyeceklerini belirten Aydın Günder(33), ''Hem ona hak ettiği değeri vermek, hem de geceleri bir nebze daha rahat uyuyabilmek adına bundan sonra bizimle birlikte evde yaşamasının daha uygun olduğunu düşündük'' derken, şimdilik salonda misafir ettikleri aracın en kısa zamanda kendi odasına kavuşacağını da sözlerine ekledi.  Eşi Esra Günder(32) ve 3 yaşındaki kızlarıyla Melisa'yla birlikte Ataşehir'deki evlerinde basın mensuplarını ağırlayan Aydın Günder, arabanın 4. kattaki daireye çıkarılmasında bazı sıkıntılar ve site yönetimiyle çeşitli sürtüşmeler yaşansa da şu an içlerinin çok daha rahat olduğunu ifade etti. ''Zaten pek kullandığımız da yoktu. Ben işe servisle gidiyorum. Esra da genelde evden çalışıyor. Haftada bir AVM'ye giderken kullanıyorduk, çocuk büyüdüğü için ona da gerek yok artık. Taksi, benzinden daha ucuza geliyor zaten'' diyen Günder, artık geceleri başını yastığa daha huzurlu koyduğunu belirtti.    Salonun yeterince geniş olduğunu söyleyen Esra Günder ise, ''Büyük masa vardı onu kaldırınca rahat rahat sığdı araba. İlk aldığımızda ben pek sevememiştim ama yenisinin fiyatını öğrenince gözüme bir başka görünmeye başladı.'' derken, evde çok vakit geçirdiği için sürekli gözünün önünde duran araca her bakışında daha önce fark etmediği ayrı bir güzelliğini keşfettiğini ifade etti. Basın toplantısını izleyen gazetecileri sık sık araca fazla yaklaşmamaları ve fotoğraf çekerken flaş kullanmamaları konusunda uyaran Günder, arabanın bu değerliyle elbette kendi odasına sahip olmasının şart olduğunu ancak öncelikle şu an çocuk odası olarak kullandıkları odadaki eşyalardan kurtulmaları gerektiğini belirtti. ''Melisacım da bizim odamızda kalacak bir süre. Ya da bilmiyorum, belki sitenin kapalı otoparkına da taşıyabiliriz çocuğun odasını. Orası da güvenli sayılır'' diyen Günder, başına bir şey gelmesi halinde en kötü ihtimalle yeni bir çocuk yapabileceklerini ancak bu şartlarda aynı arabanın yenisini almalarının mümkün görünmediğine dikkat çekti.  Değer artışının bu şekilde devam etmesi halinde önümüzdeki yıl içerisinde nüfuslarına geçirmek için gerekli girişimleri başlatacaklarını da belirten Günder Ailesi, aracın kalabalıktan daha fazla rahatsız olmaması için basın toplantısını kısa keserek açıklamalarına son verdi.