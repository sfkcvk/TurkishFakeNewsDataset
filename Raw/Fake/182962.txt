3 Saat Süresince Türk Takımlarından Herhangi Birinin TT Olmaması Üzerine Twitter Yönetimi Kriz Masası Kurdu Twitter’ın açıldığı günden bu yana trending topic’lerde istikrarlı bir biçimde yer alarak ülkemize uluslararası internet arenasında da gururlar yaşatan 4 büyüklerin hiçbirinin dün 18-21 saatleri arasında TT olmaması üzerine Twitter yönetimi harekete geçti. Durumu değerlendirmek ve gerekli önlemleri almak amacıyla bir kriz masasının kurulduğunu bildiren Twitter yönetimi, kullanıcıların panik yapmamalarını rica ederken, sorunun ne olduğunu bularak en kısa zamanda kamuoyuna açıklanacağını duyurdu.
 
 

Bu sabah basın mensuplarının karşısına geçen Twitter CEO'su Dick Costolo, gergin kullanıcıların yüreğine bir nebze olsun su serpti. 3 saat boyunca top trend'e giren tek bir Türk takımının bile olmaması yüzünden birçok mail aldıklarını ifade eden Costolo, "Mail kutularımıza 'Beşiktaşımız, Galatasarayımız, Fenerbahçemiz neden TT olmadı, nedir bu saçmalık, ne güzel kendimizi oyalıyorduk, bu rezilliğin sorumlusu kim?' şeklinde toplu mailler geldi, telefonlarımız kitlendi. Biz de hemen kriz masası kurmaya karar verdik." diyerek, konu hakkındaki hassasiyetlerini gözler önüne serdi.

 

Twitter olarak Türkiye’deki kullanıcı sayılarının arttığı günden bu yana futbol takımlarımıza ilişkin TT’lerin yakından takip edildiğini belirten Dick Costolo, “İlk günlerde tam olarak ne konuşulduğunu ve neden o konunun TT olduğunu açıkçası biz de pek anlayamadık” dedi ve sözlerini "Mesela bir Fenerbahçe büyüklüğünün adının konulamaması, bir Beşiktaşlılığın herkese nasip olmaması gibi konular bizi ilk başlarda inanın çok zorladı. Günlerce bu insanların ne anlatmaya çalıştığını çözmeye çalıştık, bu tip hashtag’lerin TT olma sebepleri üzerine Türkiye uzmanlarımızın titiz çalışmalarıyla biraz biraz anlar hale geldik. Şimdi inanın ben o TT’ler olmadan güne başlayamıyorum, yokluklarını yadırgıyorum” şeklinde sürdürdü.

 “Kupa, Trabzon’un hakkıydı”  

Basın toplantısının devamında, Twitter çalışanları olarak her geçen gün bu TT’ler sayesinde biraz daha Türk futbolunu sevdiklerini belirten Costolo, bugün gelinen noktada yazılım ekibinin hasta Fenerbahçeli olduğunu, reklam ve pazarlama departmanında ise Galatasaray ağırlığının hissedildiğini vurguladı. Kişisel tercihi sorulduğunda “Ya ben aslında Milli Takım’ı tutuyorum ama sanki geçen yıl o kupa Trabzon’un hakkıydı gibime geliyor” diyen Costolo’nun bu sözleri kulislerde yeni bir TT yaratma çabasının PR çalışmaları olarak yorumlandı. 
 
 
  

Üç saat gibi bir süre boyunca neden hiçbir Türk takımının Top Tweet olmadığını bulmak için kurulan kriz masasının ilk iş olarak kullanıcılarla temasa geçtiğini bildiren Costolo “Şu an Call Center’ımızdan sürekli olarak Türkiye’deki kullanıcılarımızı arayarak problemin tespitine çalışıyoruz. Belki o saatlerde Türkiye çapında yaşanan bir elektrik kesintisi, belki internet kesintisi ya da kullanıcıların oruçluyken unutkan olması... Bu gibi sebepleri masaya yatırmış durumdayız." dedi.
 

Bir daha böylesi bir durumun yaşanmamasını için ellerinden geleni yapmaya hazır olduklarını da sözlerine ekleyen Dick Costolo, taraftar gruplarıyla görüşmelere başladıklarını belirtti. Costolo, “Özellikle iğneleyici, rahatsız edici; taraftar gruplarının birbirlerini şerefsizlik, şikecilik, kupa hırsızlığı gibi başlıklarda suçlayabileceği yeni trendler yaratmak üzere çalışmalarımız son hızıyla devam ediyor. İnternette boş beleş vakit geçirerek futbol tartışmanın keyfini yeniden sizlere yaşatacağız” sözleriyle basın toplantısını noktaladı.