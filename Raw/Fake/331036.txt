Merkez Bankası'ndan Piyasaları Rahatlatan Açıklama: ''Bitcoin'in ne olduğunu biz de tam anlamıyoruz...'' Giderek daha fazla gündeme gelen sanal para birimi Bitcoin'le ilgili olarak kafa karışıklığı sürerken, Merkez Bankası'ndan piyasaları rahatlatan bir açıklama geldi. Bitcoin'in ne olduğu konusunda kendilerinin de net bir fikri olmadığını belirten MB Başkanı Murat Çetinkaya, "Soran olursa biz de sanal para, bilgisayarında mining yapıyorsun falan diyoruz ama nasıl oluyor, ne işe yarıyor, değeri nasıl ölçülüyor pek bir fikrimiz yok. Açıkcası hala bizim de kafamızda oturmuş değil..." sözleriyle samimi itiraflarda bulundu. Bitcoin'le ilgili olarak kamuoyunu bilgilendirmek amacıyla bir basın toplantısı düzenleyen Merkez Bankası Başkanı Çetinkaya, 1 aydır önlerine gelen her dökümanı, konuyla ilgili tüm videoları izlemelerine rağmen hala kendilerinin de meseleye tam hakim olamadıklarını ifade etti. "Yani bizim işimiz bu. Sabah akşam parayla, kurla, pariteyle falan uğraşıyoruz. Eğitimimizi falan da ona göre aldık ama işte olmayınca olmuyor. Kafamıza oturmayan bir şeyler var. Belki de çok fazla kurcalamamak lazım, bilemiyorum..." diyen Çetinkaya, bu konuda benzer sıkıntılar yaşayan vatandaşlara da rahat olmaları tavsiyesinde bulundu.  Çetinkaya, şu aşamada bir çok kişi gibi kendilerinin de "Abi Bitcoin'e yatırım yapmak lazım aslında" ile "Ya bırak öyle para mı olur? Bunun basıldığı bir yer falan olması lazım" arasında gidip geldiklerini belirterek şöyle devam etti: "Hadi diyelim yatırım yapalım dedik. Çünkü bakınca güzel yükselmiş değeri ama nasıl olacak o iş? Nereden bulucaz? Bilgisayarında şifre çözüp üretiyorsun diyolar mesela. Sonra ekran kartı işin içine giriyor. Ekran kartın çok iyi olması lazım diyolar. Lan şifreyle ekran kartının ne alakası var? Hadi diyelim en pahalısından kart alıp bir sürü şifre çözdük, ne kadar bitcoin'imiz olduğu nereden anlaşılıyor? O bitcoin'in değerini kim nasıl belirliyor? Gidip dolar alayım desem o iş nasıl olacak? Doları geçtim ekmek almak istesen geçecek mi? Herkes kendi makinesinde üretebiliyorsa bunun değeri nasıl düşmüyor? Velhasıl bu kadar insan kullandığına, alıp sattığına göre işleyen bir mekanizması da var belli ki ama biz pek çözemedik bu işi daha..." MB Başkanı, konuya tam vakıf olana kadar vatandaşlardan Bitcoin'le ilgili daha fazla soru sormamalarını da rica ederken, son olarak "Size bir şey diyim mi zaten bunlar boş işler. En güzeli alacaksın altınını bir kenara koyacaksın. Unutacaksın onu..." sözleriyle önemli tavsiyelerde bulundu.