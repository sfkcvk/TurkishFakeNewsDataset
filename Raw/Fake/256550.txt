'Darbe Girişimi' Nedeniyle Terörle Mücadele Şubesi'ne Teslim Olan İlk Zabıta Memuru, Teşkilatın Gurur Kaynağı Oldu Türkiye, Ergenekon ve Balyoz süreçlerinin ardından dün gece bu defa da Paralel Yapı Operasyonu ile sarsılırken, sıcak gündemin en şaşırtıcı haberi İstanbul Büyükşehir Belediyesi Zabıta Müdürlüğü’nden geldi. Öğlen saatlerinde Terörle Mücadele Şubesi'ne kendi kendine teslim olan zabıta memuru Osman Velince (24), teşkilat tarihinde bir ilki gerçekleştirirken, genç memuru tebrik eden Zabıta Müdürü Yusuf Tomazlı ise gözyaşlarını tutamadı: “İlk kez bizim teşkilat böyle bir işe bulaşıyor. Çok gururluyum... Belki beni bile alırlar...” Gözaltı talebi Terörle Mücadele Şubesi tarafından şimdilik geri çevrilen genç zabıta memuru, dün geceden itibaren yaşanan sürece ilişkin olarak basın mensuplarının sorularını yanıtladı. Sahura yakın saatlerde polislere operasyon düzenlendiğini öğrenmesinin ardından ‘Ulan resmen sıra bize geliyor, en iyisi gidip paşa paşa kendim teslim olayım’ düşüncesiyle harekete geçtiğini belirten Velince, karşılaştığı zorlukları şu sözlerle aktardı: “Valla sonuçta ben de devletin bir kolluk kuvvetiyim. İşin kitabına uygun hareket etmem gerektiği için sabaha karşı kendimi biraz da zor kullanarak ele geçirdim. Terörle Mücadele Şube’ye gittiğimde kendi hakkımdaki suçlamalarımı kabul etmediler. Öyle sanıyorum ki şu aşamada tutuksuz yargılanma gibi bir durumdayım. Akşama gözaltı işini bi daha zorlıcam bakalım...” Açılacak olası bir dava için delil konusunda ufak tefek sıkıntıları olduğunu da sözlerine ekleyen genç zabıta “Valla daha henüz hakkımda net bi delil yok. Ama hallolur yani, Ergenekon'da falan CD'ler çok ön plandaydı. Daha geçen hafta bizzat ben Yazıcıoğlu'nun orda 200’ün üzerinde CD'yi yakaladım. Mesele CD'yse o şekilde çözebiliriz diye düşünüyorum” diyerek süreçten umutlu olduğunu kaydetti. Kendisini şu an bir Genelkurmay Başkanı, bir Emniyet Müdürü gibi hissettiği için gururlu olduğunu vurgulayan Velince, kendisine bu fırsatı tanıyan herkese teşekkür ederek mikrofonu amirine devretti. Zabıta Amiri Yusuf Tomazlı’nın konuşmasıysa duygusal anlara sahne oldu. Sözlerine “Bir sabah uykumuzun ortasından uyandıracaklarına, hiç değilse biz gidip kendimiz aslanlar gibi yatarız. İşte Türk Zabıtası budur” diyerek başlayan Tomazlı, teşkilatın tarihi günlerinden birini yaşadına dikkat çekti. Tomazlı, “Bu kahraman arkadaşımız belki bir darbe girişiminde bulundu, belki bir takım hükümet karşıtı işlere bulaştı. Şu an buna dair bir şey diyemem ama devam eden hukuki süreç gerçekleri ortaya çıkaracaktır. Sonuç ne olursa olsun gencecik bir zabıta memurunun, hayatının baharında geldiği mevkiyi herkes gördü. Bu da zabıtalığı hakir görenlere kapak olsun” sözleriyle de meslektaşlarından yoğun alkış aldı. Konuşmasının ardından başarılı zabıta memurunu alnından öpen Müdür Yusuf Tomazlı, diğer memurlara da genç meslektaşlarını omuzlara alma çağrısında bulundu. Büyük bir coşkuyla Osman Velince’yi sırtlayan grup, gözaltı şansını bir kez daha denemek için ‘Kiremitten baca olmaz, bizden ala darbeci olmaz, alacaksan zabıta al, küt küt vurur hiç yorulmaz’ marşı eşliğinde Terörle Mücadele Şubesi’ne doğru harekete geçti.