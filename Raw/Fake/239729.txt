Açıklanan Yüzde 6’lık Zam Sonrası Şirketten Yürütülecek Ofis Malzemeleri Listesi Tekrar Masaya Yatırıldı Tundra Bilişim A.Ş'de bugün hesaplara geçilen maaşlarla birlikte, şirketin çalışanlarına uyguladığı ortalama yeni yıl zammı oranı da netleşmiş oldu: %6. Zammı yetersiz bulan çalışanlar, tepki olarak günü su sebili, kahve makinesi ve printer önünde sohbet ederek geçirip, iş yavaşlatırlarken; beklenen ve alınan zam arasındaki farkı kapatmak içinse gözler bir kez daha yürütülebilecek ofis malzemelerine, taksi fişlerine ve harcırahlara çevrilmiş durumda. Muhasebe biriminin sabah saatlerinden itibaren yeni yılın zamlı ilk maaşlarını yatırmaya başladığı haberiyle çalkantılı bir güne başlayan Tundra Bilişim A.Ş.’de sular gün boyu durulmadı. Haftalar öncesinden dile getirilmeye başlanan "Yok abi, bu yıl da %10'un altında olursa bi dakka daha durmam bu şirkette" iddiaları nedeniyle gergin günler geçiren şirkette, zam oranının geçen yılla aynı olduğunun ortaya çıkmasıyla birlikte heyecan yerini hayal kırıklığı ve öfkeye bıraktı. Kuruluşundan bu yana geçen 16 senede hiçbir çalışanın zam oranı yüzünden istifa etmediği şirkette, kimsenin diğerinden daha yüksek oranda zam almadığının anlaşılmasıyla birlikte tansiyon bir nebze düşerken, ilerleyen saatlerde ofis içi alternatif gelir kaynakları da tekrar masaya yatırıldı. Yapılan ilk değerlendirmeler sonucu, yürütülen kırtasiye malzemelerinde %15, fazladan yazdırılan taksi fişlerinde ise %35'e yakın bir artışın beklendiği şirketin personel bazında kimi hedefleri ise şöyle: Özlem Kurduklu: Şirkette 4. yılını dolduran Kurduklu, gizlice eve getirdiği zımba tellerini eriterek yaptığı takıları, Ortaköy'de 50-80 tl arası fiyatlarla satmayı hedefliyor. Kurduklu, bu satışlardan aylık ortalama 200 liralık ek gelir bekliyor. Ferhat Gülaçtı: Şirketin Satış ve Pazarlama bölümünde çalışan Gülaçtı, yurt dışından gelen konukları ağırlaması için kendisine verilen kredi kartında biriken bonus puanlarla yazın Bodrum'a gidiş geliş uçak biletinin parasını çıkarmayı planlıyor. Mert Özcan: Mesai çıkışında geri dönüşüm kutusunu bin bir güçlükle arabasına kadar taşıyan Özcan, kaba bir hesapla 20 kilo kadar gelen kağıt atıklara umudunu bağlamış durumda. Onur Bilginer: Şirketten çıkarken dikkatini çeken su sebilini 5 dakika inceledikten sonra şöyle bir kaldırıp tartan Bilginer’in bu esnada ne düşündüğü henüz netlik kazanmış değil Fulya Zorlu: Masasının alt çekmecesinde biriktirdiği kullanılmamış ajanda, post-it, kurşun kalem, silgi, etiket, daksil gibi çok sayıda ofis malzemesiyle, çocuğunun kırtasiye masraflarını geçtiğimiz yıl %50 oranında indirmeyi başaran Zorlu, bu yıl hedefi %75 olarak belirledi. Levent Coşkun: Şirkette düzenlenen doğum günü kutlamaları sonrasında artan pasta ve abur cubur üzerindeki hakimiyetin değişmeyen ismi Levent Coşkun, bu sayede mutfak masraflarında %20 oranında küçülme sağlamıştı. Bugün alınan %6'lık zam oranının kesinlikle bir parti ile kutlanması gerekliliğini vurgulayan Coşkun, parti sırasında çerezlere çok saldırılmaması konusundaki ricasını maille duyurdu. Erhan Üzünel: Akşam saatlerinde "şunu bi eve götüreyim de bakımını yapayım ya, fazla mürekkep akıtıyo bu" sözleriyle masasının yanında bulunan printer'ı arabasına koyan Üzünel, eve varmasının ardından "ofistekiler" isimli whatsapp grubuna attığı "hangi şerefsiz toneri yürüttü lan?" mesajıyla güne damga vuran bir başka isim oldu. Eren Saka: Tüm çabalara rağmen ofisteki kahve makinesinin kağıt filtrelerinin nerede olduğunu öğrenemeyen Eren Saka, filtre karşılığında 8 tane tuvalet kağıdını değiş tokuş edebileceğini ilan etti. Mustafa Ilıban: Ofis girişindeki cam kapıda halen yazılı duran "Hoşgeldin 2014" ibaresindeki köpükten harfleri sprey kutusuna yeniden doldurmaya çalışan Ilıban, "ş" harfi dolaylarında sinir krizi geçirdi. Demet Öncügil: Mesai bitiminin ardından gizlice CEO odasına girerek yönetici sandalyesine yönelen Öncügil, sandalyeden kestiği deriden yapacağı yelek satışından umutlu.