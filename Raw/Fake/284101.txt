IŞİD, Yağma Ekibi İçin LCW'de En Az 3 Bayram Alışverişinden Sağ Çıkmış Tecrübeli Takım Arkadaşları Arıyor Bayram öncesi metrekareye 170 kişi sığabilen dükkanlarıyla meşhur LCW’nin sadık müşterilerine müjde geldi. IŞİD, o hengamede hunharca bayramlık alabilen şanslı isimleri yağma ekibi için kadrosuna katacak… IŞİD İnsan Kaynakları Müdürü Ebu Ziyadettin El-Nusrai bu sabah yaptığı açıklamada, Irak ve Suriye'deki yağma işlemleri için en az 800 eleman alınacağını duyurdu. Elemanların, takım çalışmasına yatkın, seyahat engeli olmayan ve esnek çalışma saatlerine uyumlu adaylar arasından seçileceğini ifade eden El Nusrai, ''Bu konuda hata yapma lüksümüz yok, yağmacılık konusunda gelecek vaat eden isimleri özellikle LC Waikiki mağazalarında alışveriş yapanlardan seçmeyi düşünüyoruz'' şeklinde açıklamalarda bulundu. Özellikle bayram dönemlerinde mağazalardan alışveriş yapan birçok müslümanın rahatlıkla IŞİD'de başarılı olabileceğine inandıklarının altını çizen başarılı İK Müdürü, yağmacılık pozisyonuna başvurmak isteyen adaylara şöyle seslendi: "Valla LCW'da ne yapıyorsanız aslında benzerini yapacaksınız arkadaşlar. Ha nedir, bizdekinin bizim inancımıza göre ekstra sevap olması gibi ruhani bi durumu var. LCW'de üste siz para verirken burada biz veriyor olacağız... Böyle bir takım avantajlar söz konusu. Ona göre düşünün taşının. Ya neticede canlı bomba yapmıcaz ya canım, çekinecek bir şey yok. Onu Mango önünde bekleyen erkeklerden seçicez, sabır işi o, başka bi uzmanlık..." Ebu Ziyadettin El Nusrai, şu ana dek kendilerine gelen başvuruları incelediklerini ve en doğru seçimi yapmak için ince eleyip, sık dokuduklarını da sözlerine eklerken, öne çıkan bazı isimleri ise kamuoyu ile paylaştı. İşte geleceğin IŞİD yağmacı adayları ve önemli özellikleri:  9.90'a inmiş tişört sepetinden, kocasına tık diye uyacak XXL mavi polo yakayı, önündeki 47 kadını eleyerek, kan, ter ve gözyaşı içerisinde kapıp getirebilen İzgören, takip eden 32 dakikada 2 oğluna da şort alarak adeta "Birinci belli ikinci kim?" dedi...  Son 7 bayramdır olduğu gibi bu yılda da gri eşofman altı alımının en iddialı ismi Uludereli, özellikle kabine yönelişindeki atiklik, kasada 2 sıra birden öne geçebilme ve tüm bunlar olurken 3 farklı kızla kesişme gibi ekstralarıyla öne çıkmış durumda...  İçeride binlerce kişi alım yapma derdindeyken elindeki 3 parçayı "Bunlar bizim çocuklara uymadı... Ay vallahi 2 kere ya giydiler ya giymediler" bahaneleriyle kasa işgal edip değişime sokmayı başaran Balkır, ilk 11'in vazgeçilmezi olmaya aday...  Tertemiz, kadın reyonunun derinliklerinde bulduğu 2006 koleksiyonuna ait yeşil çiçekli elbiseyi üzerinde fiyat yazmadığı için bedavaya almasıyla potaya girdi. Hayli iddialı...  Son 8 bayramda, toplam 32 adet çizgili, yakalı tişört alan ve bu tişörtler için yaklaşık 278 adet tişörtü rakiplerinin elinden kaparak deneyen yağmacı adayı, iyi derecede Arapça bildiği için IŞİD'in düşündüğü ilk isimlerden birisi...