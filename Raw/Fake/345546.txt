AK Parti, Türkiye Ekonomisi Şahlanıyor Sanan A Haber İzleyicilerini Dolar Bozdurmaları İçin İkna Etmenin Bir Yolunu Arıyor... Geçtiğimiz günlerde Cumhurbaşkanı Erdoğan tarafından yapılan "Yastık altındaki dolarları bozdurun" çağrısının, gündemi sadece A Haber'den takip eden milyonlarca vatandaşa ulaşmadığı öğrenilirken, AK Parti kulislerinde partiden vatandaşlara atılan "Dolarları Bozdurun! T.C. Cumhurbaşkanı Recep Tayyip Erdoğan" mesajına da itibar edilmediği söylentileri dolaşıyor. A Haber Genel Yayın Yönetmeni Erdoğan Aktaş, konu ile ilgili bu sabah AK Parti Genel Merkezine çağrılırken, yaklaşık 4 saat süren görüşme sonrası bir basın toplantısı düzenleyerek toplantıda konuşulanlar hakkında bilgilendirmelerde bulundu. A Haber izleyicilerinin ülkede ekonomik kriz olduğuna veya olacağına inanmalarının artık mümkün olmayacağını ifade eden Aktaş, "Boşuna zaman kaybetmemek için başka formüller üzerinde konuştuk. Bu saatten sonra bizim izleyicileri bırakın 5 TL'yi, doların 1.5 TL olduğuna bile inandıramazsınız" şeklinde konuştu.  Aktaş son olarak şunları söyledi: "Bizim izleyicimiz sadıktır. Yıllarca ilmek ilmek işleyerek adamları bu hale getirdik. Şimdi böyle birden dolar 5 lira dersek şaka yaptığımızı düşünürüler. Aksi gibi dün de ABD krizde, ABD'nin dış borcu 453 Milyar USD, üretimi durma noktasında, faizler 20'lerde, enflasyon 16 yılın zirvesinde şeklinde bir haber yapmıştık. Adamlara şimdi orası aslında Türkiye desek ne fayda. İnanmazlar ki bize. Şu saatten sonra kendilerinden başka kimseye inanmayan bir toplulukla karşı karşıyayız arkadaşlar"   Yaşanan gelişmelerden sonra Cumhurbaşkanı Erdoğan kurmaylarına "Ne yapıp edin dolarları bozdurtun şunlara" talimatı verirken, AK Parti'de 16 yıldır herşeyin mükemmel gittiğine inanmış bir kitleyi, ekonominin çok da iyi olmadığına ikna edecek formül arayışı başladı. Parti içinde kurulan kriz masasında çeşitli fikirler ortaya atılırken, parti teşkilatının kapı kapı dolaşıp yerli ve milli uzay istasyonumuz için "bağış'' adı altında dolar toplama fikrinin öne çıktığı da Ankara kulislerinde konuşulan iddialar arasında.