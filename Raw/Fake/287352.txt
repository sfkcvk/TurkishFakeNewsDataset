Facebook’tan Dev Hamle: ‘Tanıyor Olabileceğin Kişiler’ Kısmı ‘Valla Geriye Bunlar Kaldı’ Olarak Değiştiriliyor ‘Tanıyor Olabileceğin Kişiler’ bölümünün kullanım amaçlarına ilişkin olarak 2 yıldır titiz bir araştırma sürdüren Facebook nihayet sonuçlara ulaştı. İlgili kısma daha çok mevcut umutların tükenmesinin ardından bakıldığını tespit eden internet devi, kısmetine kavuşmak isteyenler için bir nevi ‘köprüden önce son çıkış’ hizmeti sunma arzusunda.  Yapılacak güncelleme hakkında bugün bir bilgilendirme yapan Facebook İş Geliştirme Mühendisi Carolyn Chamberlane, uzun süren çalışmalarının sonuçlarını paylaştı. Dünyanın hemen her yerinde ‘Tanıyor Olabileceğin Kişiler’ kısmının ilk kodlanma amacından saptığını belirten Chamberlane, kendilerini yeni karara iten süreci şöyle aktardı; “Bu işe başladığımızda biz de gençtik, henüz ciddi ilişkiler üzerine bir yatırım yapmamıştık. O kısmı, kimsenin atladığı bir ilkokul arkadaşı olmasın, dayılar, enişteler eksik kalmasın diye kodlayıp koyduk siteye. Ama işte insan yaşını aldıkça bazı şeyleri anlıyor. Hemen yan masamdan iş arkadaşım Juliette, oraları kurcalayıp tanıdığının tanıdığının tanıdığı Chicago’lu bir pilot buldu. Kapattı gitti gül gibi çocuğu. İstifayı bastı, evde moda blogu tutuyo şimdi bütün gün… Kodu Carolyn yazsın, oğlanı Juliette kapsın… Neyini beğendiyse 35 yaşındaki kara kuru kadının… Neyse…” Yaşanan bu gelişmeler üzerine derhal harekete geçtiklerini kaydeden deneyimli mühendis, sistemlerini tamamen bu amaca hizmet etmek üzere yeniden tasarladıklarını kaydetti. Tüm umutların tükenmesinin ardından hala bir yerlerde olası bir kısmetin bulunması ihtimalini önemsediklerini kaydeden Carolyn Chamberlane, maddi kazançtan çok bu işten alacakları hayır duasının peşinde olduklarını vurguladı. Yeni gelecek bölümün nasıl çalışacağını da kamuoyuyla paylaşan iş geliştirme mühendisi, ülkeler bazında hazırlanan algoritmadan örnekler verdi. - Facebook’un kendisi de hala bekar ama umutlu olan İş Geliştirme Mühendisi Carolyn Chamberlane’in paylaştığı notlar doğrultusunda Türkiye’deki işleyiş ise şöyle olacak; - Bekar öğretmen kadınlar bundan böyle "Önce sizin konu komşudan duyup sonra oğlunuzun tanışıyor olabileceği helal süt emmiş kişiler" başlığıyla kayınvalide adaylarının önüne düşecek. - Bekar doktor erkekleri ise zorlu bir süreç bekliyor. Üyelik sözleşmesine ve kullanım şartlarına göre Facebook, bu erkek profillerini Edirne'den Ardahan'a dek istediği kişiye gösterebilecek. - Facebook'a göre evliliğe en yakın isimler olan ‘daha önce bir kez nişan atmış’ kullanıcılar ise en kısa yoldan birbirleri ile iletişime geçirilerek, dünya evine girmeleri sağlanacak. - Fotoğraflar kısmında yapılacak güncelleme de mevcut uygulamayı destekleyecek. Buna göre Facebook, ortalama olarak 7.200 fotoğraftan oluşan bir “Sırma & Adnan Wedding!” albümünden gelinin ve damadın bekar arkadaşlarının sarhoş olmadan önce iyi çıktıkları 4-5 kareyi bulup otomatik olarak öne çıkaracak. - Okuduğu lise ve üniversiteyi doğru girenler, artık daha şanslı. Bu kişiler, diledikleri takdirde tek tuşla “Ya o bi hatun vardı hani lisede, çirkin mirkindi ama taş olmuş olmasın?” araması yapabilecekler.