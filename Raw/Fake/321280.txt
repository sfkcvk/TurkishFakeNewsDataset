Yüksek Seçim Kurulu, Türkiye Genelinde Referandumla İlgili Tweet ve Facebook Post'u Silme İşlemlerine 20.00 İtibariyle Başlanabileceğini Duyurdu... Büyük bir heyecanla beklenen Başkanlık Sistemi Referandumu için oy kullanma işlemleri başlarken, YSK'dan da önemli bir açıklama geldi. Türkiye genelinde sandıkların saat 17.00'de kapanacağını hatırlatan kurul, sonuçların yavaş yavaş netleşmeye başlayacağı 20.00 itibariyle de vatandaşların sosyal medyada daha önce girmiş oldukları iddialı içerikleri silmeye başlayabileceklerini duyurdu. Konuyla ilgili olarak YSK'dan yapılan açıklamada, referandum sürecinde gerek sonuca dair iddialı tahminler yapan ancak hepsi boşa çıkan, gerek siyasi/ekonomik çıkarları gereği yanlış tarafta durduğu netlik kazanan, gerekse de "lan gaza gelip ne saçmalamışım ha" aydınlanması yaşayan kullanıcıların tweet ve post silmelerinin en doğal vatandaşlık hakkı olduğuna dikkat çekildi.  Açıklamada, söz konusu vatandaşlar için sandıkların kapanması ve sayım işlemlerine başlanmasından sonra geçecek 2 saatin oldukça kritik olduğu belirtilirken, önemli uyarılara da yer verilen duyurunun devamı ise şu şekilde: "Saat 20.00 civarında işin rengi yavaş yavaş belli olmaya başlar. Onun öncesinde sağdan soldan gelen spekülatif bilgilere göre tweet ve post silmeyi tavsiye etmiyoruz. Aynı şekilde fazla geç kalmak da riskli. 'Yatayım da sabah kalkar silerim' şeklinde üşengeçliklerden ya da 'Tam bi resmi sonuç belli olsun da ona göre karar veririm' gibi uyanıklıklardan kaçınılması lazım. Çünkü o zamana kadar karşı tarafın radarına girme tehlikesi arz ediyor. Hiç silmeseniz daha iyi yani. O yüzden biz bu işlemlerinin en geç saat 23.00'e kadar tamamlanmasını tavsiye ediyoruz. Sonucun şimdiden ülkemize hayırlı olmasını temenni ederiz. Saygılarımızla..."