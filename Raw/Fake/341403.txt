Berberler Odası'ndan Piyasalara Müdahale Sinyali: ''Kimse bir şey yapmayacaksa biz yine başlayalım bedava tıraşa...'' ABD Doları'nın bir gün içerisinde 4.60'dan 4.90 TL seviyesine yükselmesinin ardından Hükümet ve Merkez Bankası cephesinde sessizlik sürerken, Berberler Odası'ndan piyasalara müdahale sinyali geldi Dün gerçekleşen artışla birlikte sene başından beri değer kaybı yüzde 25'lere ulaşan Türk Lirası'yla ilgili olarak hükümet cephesinden ''Dış mihraklar'' dışında kayda değer bir açıklama gelmemesi, Merkez Bankası'nın yaptığı cılız müdahalelerin ise yetersiz kalması bir önceki Dolar krizinde devreye giren Berberler Odası'nı harekete geçirdi.  Türkiye'de piyasaların kapanmasının ardından kurmaylarıyla birlikte bir basın toplantısı düzenleyen Berberler Odası Başkanı Ziya Burhanlar, kurdaki hızlı yükselişe mudahale için bugüne kadar bekledikleri sinyalin bir türlü gelmediğini belirterek, ''Kimse bir şey yapmayacaksa biz yine bedava tıraş olayına girelim isterseniz. Belki bir faydası olur'' ifadelerine yer verdi.  Yanlış anlaşılmamak adına dış mihrak, faiz lobisi, büyük oyun gibi açıklamalara halen itibar ettiklerini ancak bu kez hükümetten bir seferberlik çağrısı gelmemesini biraz garipsediklerini söyleyen Burhanlar, ''Günlerdir yeni bir seferberlik çağrısı, bir işaret bekliyoruz ama maalesef henüz net bir şey söylenmediği için biz de elimiz kolumuz bağlı oturuyoruz. Müdahale için ne beklendiğini bilemiyorum, elbette büyüklerimizin bir düşündükleri vardır diyorum ama kimse bir şey yapmazsa yakında hep beraber batacağımız da maalesef bir gerçek. Çoluğa çocuğa faiz lobisi yüzünden iflas ettik evladım, vatan sağolsun da derim onlar da yer ama daha bunun bankası var, kredisi var, faturası var, hepsini geçtim yemesi içmesi var. Onlara ne diyeceğim? Hele şu büyük küresel oyun çöksün o zaman veririm paranızı desem dinlerler mi?'' sözleriyle daha fazla beklemeye tahammüleri kalmadığının altını çizdi.  Piyasaya bir önceki müdahalelerinde Dolar'ın 3.30 TL civarında olduğunu hatırlatan Burhanlar, ''O zaman 300-400 dolar bozdurup getireni bedava tıraş etmiştik ama bu kez alt sınırı 100-150 dolar bandına kadar indirebiliriz'' diyerek de sert mudahele sinyali verdi. Burhanlar, konuyla ilgili olarak Lokantacılar Odası'yla dirsek temasında olduklarını, onların da müdahale seçeneğine sıcak baktıklarını belirtirken, ''Seçime kadar kimsenin bir şey yapacağı yok gibi duruyor, biz en azından bedava çorbayla, pilav üstü kuruyla, tıraşla falan mihrakları oyalar, kurun 5 TL'yi geçmemesi için uğraşırız. Sonrası Allah kerim artık...'' sözleriyle basın toplantısına son verdi