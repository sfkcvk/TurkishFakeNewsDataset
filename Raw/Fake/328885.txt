Türkiye'nin 2. Çeyrekte %5.1 Büyüdüğünü Öğrenen Piyasalarda İyimser Hava: ''Ortada bir para var, sadece nerede olduğunu bilmiyoruz...'' TÜİK tarafından 2017 yılı 2. çeyrekte Türkiye'nin ekonomik büyüme oranının %5.1 olarak açıklanmasının ardından piyasalar haftaya iyimser başladı. Açıklanan rakamlara göre ortada bir paranın olduğu kesinlik kazanırken, geriye sadece söz konusu paranın nerede ya da kimde olduğu sorusuna yanıt bulmak kaldı.  Türkiye ekonomisinin ilk çeyrekteki %5'lik büyümenin ardından 2. çeyrekte de %5.1 büyüme oranı açıklamasıyla birlikte  piyasalardaki "Abi ortada para yok, cirolar geçen seneye göre çok düşük" algısı da yavaş yavaş kırılmaya başladı. Ekonominin gerçekten de büyümekte olduğunun ortaya çıkmasıyla birlikte bir yerlerde ve birilerinde para olduğu yönündeki söylentiler de artarken, uzmanlar paranın yerinin tam olarak tespit edilmesi halinde büyümenin piyasalara da yansıyabileceği konusunda hemfikir.  Büyüme rakamlarını değerlendiren Arnakon Menkul Kıymetler A.Ş Yatırım Uzmanı Engin Cansuyu, "Hadi ilk çeyrekte referandum falan vardı, kamu harcamaları tavan yapmıştı da o yüzden bir büyüme oldu dedik ama 2 .çeyrekte gelen rakam şüphelerimizin çoğunu ortadan kaldırdı. Sabahtan beri diğer ekonomist arkadaşlarla da konuşuyorum, gerçekten de ortada bir paranın olabileceğine hepimiz inanmış durumdayız şu an. Sadece henüz nerede olduğunu bilmiyoruz" sözleriyle finans çevrelerindeki olumlu havayı aktardı.  Büyüme rakamlarına rağmen piyasalardaki durgunluğun halen sürmesi nedeniyle paranın şu an harcamayı pek sevmeyen birilerinde olduğundan şüphelendiklerini belirten Cansuyu,bir diğer ihtimalinse paraların geçen seneki kışlıkların cebinde unutulmuş olması olduğunu, eğer durum buysa önümüzdeki günlerde piyasalarda ciddi bir canlanma görülmesinin sürpriz olmayacağını da sözlerine ekledi.