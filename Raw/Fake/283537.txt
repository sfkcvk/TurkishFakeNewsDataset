27 Yaşında Yazlıklarındaki Sahil Büfe'nin İşletmesini Alan Cem Durmaz, Denize Karşı Tost ve Ayran Satarak Ölmeyi Bekliyor Bundan 4 yıl önce mezun olur olmaz işe başlayan, bu sürede değiştirdiği 8 firma ve 12 ayrı pozisyonun ardından nihayet yazlıklarının sahilindeki kafenin işletmesini alan Cem Durmaz, önümüzdeki 50 seneyi denize karşı zar gibi sucuk keserek geçirdikten sonra can sıkıntısı ve huzur içinde ölmeyi bekliyor. Bodrum’un Adabükü Mevkii’nde bulunan yazlık sitelerinde basın mensuplarının sorularını yanıtlayan Durmaz, hayatla ilgili beklentilerini sıfırlamak isteyen, intiharı düşünen ama bir şekilde ondan da çekinen ve usulca eceliyle ölmeyi hedefleyen herkesi büfe işine davet ederken, muhtemelen hayatının bundan sonraki bölümündeki en kayda değer gelişmenin de şu an verdiği röportaj olacağını kaydetti.  Çiçeği burnunda kafe sahibi, “Aslında ilk bi iki hafta hala ufak da olsa bazı hırslarım, ideallerim falan vardı. Sucuklar büfe tipi olmayacaktı, özel Çatalca’dan getirtecektim… Ne bileyim, çay 45 dakikada bi yenilenecekti, donmuş patates kızartması kullanılmayacaktı... Sonra baktım ki her şey olacağına varıyor, bir şekilde yürüyor, ben de koyverdim... Napayım? Büfeyi mi büyüteyim mesela? Büyümez ki?” sözleriyle, hayatla tek bağının da kopuş öyküsünü aktardı. Cem Durmaz, gün içinde karşılaştığı en büyük zorluğun çocuk kolluğu şişirmek olduğunu belirtirken, enerjisinin tükendiğini söyleyerek aniden röportaja son verdi. Basın mensuplarının ısrarla yakın gelecekteki planlarını sorması üzerine ufka doğru iki dakika boyunca susarak bakan ve sigarasından 3 kez derin nefes çeken genç girşimci, kendisinin ve büfesinin yarınına dair projelerini ise şöyle özetledi: “Akşam olunca plastik sandalyeleri üst üste koymak şu an için en büyük hedefim. O ciddi mesai… İşte dondurma dolabına bez örtücem, hep unutuyorum, o olabilir… Başka ne olabilir? Yine en güzeli ölmek olur ya. Böyle tam burada. Şu an olduğum yerde. Tık diye giderim valla. İntihar değil ama, öylece ecelinle. Millet tost, gözleme sayıklarken bir bakmışlar Cem göçüvermiş… Şahane valla”