Türkiye'nin İlk ''Yarışmacı Üretim Çiftliği'', Televizyon Sektörünün Artan Gerizekalı Yarışmacı İhtiyacına Yanıt Vermeyi Hedefliyor Televizyon yarışma programlarının artan gerizekalı ve ruh hastası yarışmacı ihtiyacını karşılamak üzere açılan Türkiye'nin ilk “Yarışmacı Üretim Çiftliği” İstanbul Beykoz'da hizmete girdi. Çiftiğin fikir babası ve kurucusu Fun-Tom Casting Ajansı Sahibi Burak Nurban, mevcut cast ajanslarının her geçen gün artan talebi karşılamakta yetersiz kaldığını belirtirken, kendi tesislerinde her türlü yarışma programı için özel olarak yetiştirilecek farklı gerizekalılık seviyelerindeki hazır yarışmacılarla sektördeki açığı kapatmayı hedeflediklerini ifade etti. Tesisin açılış töreninde yaptığı konuşmada “Ülkemizin çok şükür kendi kendine yetecek, kendini doyurabilecek kadar gerizekalı insan kaynağına sahip olduğunu düşünüyoruz..." diyen Nurban, amaçlarının bu insanları doğru bir şekilde eğitip, içlerindeki gerizekalıdan ideal bir tv yarışmacısı çıkararak Türk televizyonculuğunun hizmetine sunmak olduğunu dile getirdi. Yapılan kurdele kesme törenini ardından basın mensupları ve TV yöneticilerinden oluşan davetli topluğunu çiftlik turuna çıkaran Nurban, ilk olarak bilgi yarışmalarına katılacak adayların beslendiği kümesleri tanıtarak şu bilgileri verdi:   "Bu kısmı hazırlarken, dünyadaki tavuk fast-food zincirlerinin üretim modellerini örnek aldık. Adaylarımızı görmüş olduğunuz bu kümes tipi barınaklarda sadece buğdayla besleyip, gecede 3-4 defa yoğun gürültü ve ışıkla uyandırarak hazırlıyoruz. Genellikle 2 hafta gibi bir süre içerisinde beyinleri pırıl pırıl oluyor. 'Türkiye'nin başkenti neresidir?' sorusu karşısında düşünmeye başladığı an, o aday artık piyasaya sürülmeye hazır demektir. Adayımız Boğaziçi, ODTÜ, İTÜ gibi prestijli bir üniversiteden mezunsa işimiz biraz daha zorlaşıyor. Onların yetiştirme süresi 3 haftaya hatta 1 aya dek çıkabiliyor ama şikayetçi değiliz. Halkımızın, okumuş insanların da en az kendileri kadar cahil olduğunu görmekten aldığı o müthiş haz bize bütün yorgunluğumuzu unutturuyor. Bunun için her türlü zahmete değer..." Çiftliğin bir diğer bölümü olan eşli yarışma barakalarında ise adayların yoğun bir psikolojik eğitimden geçirildiklerine değinen Nurban “Burada temel eşik, o adama ‘Bir araba için milyonların önünde topuklu ayakkabıyla muz üstünde koşulur mu lan?’ sorusunu sordurmamak... Aday bir defa bunu kafasında çözünce artık ona dilediğiniz her şeyi yaptırabilirsiniz” ifadelerine yer verdi. Tur esnasında yarışmacı adaylarının fiyatları hakkında da bilgi veren Nurban, bu noktada adayın ne tür bir yarışmada kullanılacağının belirleyici olduğunu belirtti. Nurban, “Mesela bakın şu an yalaktan su içmekte olan grup, piyasada en çok bulunanlar bunlar olduğu için doğal olarak fiyatları da çok uygun. Ama bunu alıyorsan bu Kelime Oyunu’na falan gelmez, 4 harflilerde kitlenir kalır, ‘Efendim dilimize Fransızca'dan geçmiştir, birleşik bir kelimedir, özellikle bir olay, bir olgu anlatılırken kullanılır’ dedin miydi pert olur bu... Bunlar yapı olarak yetenek yarışmalarına daha uygun. Sıfır yetenek, düşük özsaygı ve kıt bir zeka ile harmanlanmış bu adayları milyonların önünde azarlasan da, itin kıçına da soksan sana yalvaran gözlerle bakıp bir şans daha isterler. O tip bir yarışmada rating rekoru kırdırmazsa paranız iade” sözleriyle firma olarak kendilerine duydukları güveni gözler önüne serdi. Turun son etabında bodrum katta yer alan dehlizleri basın mensuplarına tanıtan Burak Nurban, buradaki adayların Fear Factor, Survivor gibi fiziksel güç, geniş mide, yüksek hırs ve sıfır zeka gerektiren yarışmalar için hazırlandığını ifade etti. "Survivor için hazırladığımız yarışmacıları 1 ay boyunca hiç ışık almayan bir odada tutup sadece çiğ etle besliyoruz. Çıktıklarında incir çekirdeğini doldurmayan sebepler için kavga çıkarabilen, saldırgan, tuttuğunu koparan gerçek bir televizyon yarışmacısı oluyorlar. Bunların üretim fazlalarını da spor programlarında yorumcu olarak değerlendiriyoruz. Hiçbir şey olamayan iyi bir taksi şoförü olabiliyor.” diyen Nurban, sundukları istihdam olanaklarına dikkat çekti. Çiftlik turunun finalinde ise muhteşem bir şov vardı. Survivor yarışmacı adaylarının, önlerine atılan bir yarı ünlüyü 30 saniye içinde haşat ederek yaptıkları minik gösteri izleyenlerin adeta nefeslerini kesti.