Ankara Büyükşehir Belediyesi Ekipleri Donma Riskine Karşı Evsiz Vatandaşları Tuzladı   Ülke genelinde soğuk havaların özellikle evsiz vatandaşlar üzerinde yarattığı donma tehlikelerinin artması üzerine dün gece harekete geçen Ankara Büyükşehir Belediyesi, şehrin çeşitli yerlerinde iş makinesi ve kamyonlarla zor durumda olan vatandaşları tuzladı. Yapılan çalışmalara ilişkin olarak Fen İşleri Dairesi tarafından Büyükşehir Belediyesi önünde yapılan açıklamaya tuzlanan vatandaşlar da katılırken, projenin başarılı olması halinde kapsamının daha da genişletilmesi gündemde... Bir süredir hayatı esir alan yoğun kar yağışı ve sıfırın altına inen hava sıcaklıkları sebebiyle çalışmalarına hız veren Ankara Büyükşehir Belediyesi ekipleri, evsiz vatandaşları da ihmal etmedi. Önceki yıllarda spor salonunda ağırlayarak çorba ikram ettikleri evsizlere bu yıl yerinde müdahale eden belediye yetkilileri, son iki günde ana yol ve caddelerde biriken çok sayıda evsizi tuzladı. Projeyle ilgili olarak Büyükşehir Belediyesi önünde tuzlanan bazı vatandaşlarla beraber basın mensuplarının karşısına çıkan Fen İşleri Daire Başkanı Saim Keçeciler sözlerine, tuzlama işlemine yer yer direnen ve kendilerine zorluk çıkartan vatandaşlara seslenerek başladı. "Biz de bunu keyfimizden yapmıyoruz ki? Tamam tadı biraz kötü olabilir ama ağızlarını kapatırlarsa hiçbir şey olmaz. Başta biraz göz yanması yapıyor fakat o da sonra geçiyor. Donsalar daha mı iyiydi?" diyen Keçeciler, uygulamadan memnun olan evsizlerin herkese örnek olması gerektiğinin altını çizdi. Dün gece belediye ekipleri tarafından tuzlanan evsizler adına söz alan Müslüm Tezever "Valla ben şarabı içince şöyle bi içim geçmiş. Gece birden kafamdan aşaa patır patır bişiler inince dedim ' Ya dolu başlıyo ya da manyağın biri geldi üstüme sıçıyo'. Gözümü açtım bi baktım ki kamyondan kürekle tuz atıyolar... Allah razı olsun belediyemizden, bu sayede hem donmayacağız, hem de kokmayacağız” diyerek, sevincini gizleyemedi. Evsizler olarak tek isteklerinin çalışmalar esnasında dikkatli olunması olduğunu da sözlerine ekleyen Tezever, “Geçen yaz Keçiören’de bir evsiz arkadaşımızın üstüne fark etmeden asfalt döktüler. Acısı hala çok taze… Ekiplerden yalnızca biraz özen, biraz dikkat istiyoruz, o kadar” sözleriyle, yaşanabilecek olası kazalara karşı belediye yetkililerini uyardı. Müslüm Tezever’in konuşmasının ardından yeniden söz alan Büyükşehir Belediyesi Fen İşleri Daire Başkanı Saim Keçeciler ise, “Gördüğünüz gibi bu proje tam bir win-win. Belediyemize olan katkılarını da saymakla bitmez ama ben sadece bir tanesinin üzerinde durmak istiyorum" derken, "Misal, evsiz vatandaş dediğin kaldırımda yatıyor, sokakta yatıyor. Sen vatandaşı tuzlayınca, o yattığı yere sürtünürken yolu da açmış oluyor” diyerek projenin kazanımlarına dikkat çekti. Uygulamanın başarılı olması halinde sadece evsiz vatandaşları değil, ana arterlerde görülen tüm Ankaralıları tuzlamayı düşündüklerini de kaydeden Keçeciler, "Ankara'nın çetin kış şartları hepinizin malumu. Halkımızı iyi kötü, bir şekilde donmadan evlerine gönderebilirsek, ne mutlu bizlere" şeklinde konuşurken, kendisini dinlemeye gelen muhabirlerin uzun süre hareketsiz kalmasından şüphelenerek cebinden çıkarttığı bir paket tuzla, tuzlama çalışmalarına ara vermeden devam etti.