Sürekli Köpek Efekti Kullanarak Snap Atan Merve Aydan (19), Belediye Ekipleri Tarafından Beykoz Barınağına Bırakıldı... Son 3 haftadır Snapchat’te yaptığı tüm paylaşımlarda yüzüne köpek efekti uygulayan Merve Aydan, nihayet emin ellere teslim edildi. Bu sabah Aydan'ı check-in yaptığı bi kafede kıstırmayı başaran belediye ekipleri, minik yavruyu Beykoz Barınağı’na götürdü. Merve, şimdi yeni sahibini bekliyor… Sabah saatlerinde Merve Aydan’ı teslim alarak ilk bakımını ve aşılarını bizzat yapan İBB Beykoz Barınağı Tesis Müdürü Veteriner Hekim Mustafa Şentek, gazetecilere de açıklamalarda bulundu. Aydan'ın başta biraz huysuzluk yaptığını ancak wireless şifresini alınca sakinleştiğini belirten deneyimli veteriner, “Sabahtan beri de köpeklerin arasında telefonuyla kendi fotoğrafını çekip duruyor. Bir süre izledik, baktık olmayacak diğer konuklarımızı daha fazla rahatsız etmemesi için bir süre telefonunu elinden almak zorunda kaldık” sözleriyle de gelişmeleri aktardı. Bundan böyle ilk iş olarak Merve Aydan’a bakabilecek yeni bir sahip ve yuva aradıklarını kaydeden Barınak Müdürü, o esnada bir Golden’la faceswap yapmak isteyen minik yavruyu geçici olarak telefonunu teslim etti. Telefonu havada ağzıyla yakalayan Aydan, hızla Golden Retriever cinsi arkadaşının yanına koşarken, zavallı Golden'ın kafesten kaçma çabaları kaçınılmaz sonu önlemeye yetmedi. Merve Aydan’ın yalnız olmadığını, benzer bir çok vakayla gün aşırı olarak karşılaştıklarını belirten Uzman Psikolog Aycan Cemilgen ise, bu tip durumlarda uygulanan teşhis ve tedavi yöntemleri hakkında bilgilendirmelerde bulundu. “Şimdi bu arkadaşımızın fotoğraflarını ben de gördüm. İnanın 150’ye yakın köpek snap’i var. Bu kadarı artık hastanın açık bir psikoz yaşadığının ve kendi bedenine aşırı derecede yabancılaştığının bir ifadesi.” diyen Cemilgen, belediye ekiplerinin bu vakadaki müdahelesini de yerinde bulduğunu kaydetti. Bu tip durumlarda hastanın kimlik bunalımını çözmenin en etkili yolunun, kendisini eşleştirdiği hayvanlarla yüzleştirmek ve karar vermesi için onu yalnız bırakmak olduğunu belirten Uzman Psikolog, o esnada telefonuna gelen bir uyarı nedeniyle sözlerine ara verdi. Cemilgen, “Kusura bakmayın arkadaşlar, bir başka hastam yine durmadan gökkuşağı kusmaya başlamış. Kliniğe dönmem lazım” sözlerinin ardından apar topar açıklamalarına son verdi.