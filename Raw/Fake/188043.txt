Bayram Tatilini Kaş'ta Geçiren Ofis Çalışanı, Bir Gün Mutlaka Kaş'a Yerleşip Butik Otel İşletecek Türkiye'nin önde gelen finans şirketlerinden birinde yatırım uzmanı olarak çalışan Güntaç Tanık (32), bayram tatilin bitmesinin ardından ayağının tozuyla indiği Atatürk Havalimanı'nda hiç de şaşırtıcı olmayan açıklamalar yaptı. Yoğun mesai programı içerisinde tatilin kendisine ilaç gibi geldiği ifade eden Güntaç Tanık en kısa süre içerisinde Kaş'a yerleşerek butik otel işine gireceğini müjdelerken, "Aslında Kaş olması da şart değil, Fethiye, Marmaris, Datça falan o taraflarda, şöyle küçük, kendine has, otantik bir mekan açma niyetim var." şeklindeki sözleriyle, güneyde işletmecilik yapacağını iddia eden ofis çalışanları arasındaki yerini almış oldu. Istakoz gibi yanmayı başardığı 4 günlük tatilin ardından tekrar İstanbul'a dönüş yapan Güntaç Tanık, aklı olanın İstanbul'da yaşamayacağını iddia ettiği konuşmasında sık sık "güneye kaçmak", "doğal yaşam" ve "organik tarım" gibi konularla laf kalabalığı yaptı. Kendisinin Kaş'a ilk olarak 97 senesinde gittiğini ve o dönemde Kaş'ın henüz keşfedilmediğini her fırsatta vurgulamaktan geri kalmayan Güntaç Tanık, havaalanında kendisine yöneltilen mikrofonlara şu şekilde konuştu: "Tabii sonraları çok piyasa oldu Kaş. Benim zamanımda sadece yabancı turistler bir de biz vardık ama şimdi nereye baksanız yerli turist kaynıyor. Ama olsun, yine de güzelliğinden hiçbir şey kaybetmedi... Hala denizi ayrı güzel, havası ayrı güzel. Ben de işte Allah kısmet ederse, tıpkı son 4-5 senedir zerre yorulmadan söylediğim gibi buraya şöyle küçük, güzel, şirin bir butik otel açmayı planlıyorum. Bakalım, olursa tek başıma yaparım, olmadı zaten güneyde butik otel işletmek isteyen bir ofis dolusu arkadaşım var. Eğer hepimiz konuştuğumuzun yarısı kadar butik otel açarsak, bugün otel zincirleri kurmamız işten bile değil inanın..." Şehir yaşamının insanın üzerindeki olumsuz etkilerine dair genelde herkesin bildiği şeyleri söylemeyi de ihmal etmeyen Güntaç Tanık, daha sonra da işletmeyi düşündüğü otelde bütün yiyeceklerin organik olacağını belirterek yine kimseyi şaşırtmadı. Tatili sırasında bazı kiralık mülkleri incelediğini ve sanki gerçekten oralara yerleşecekmiş gibi sahipleri ile uzun uzun pazarlıklar yaptığını dile getiren Tanık, "Şöyle bahçesi genişçe, kendimize yetecek kadar meyve, sebze yetiştirebileceğimiz bir yer baktım ancak şu an gerek kıyıda köşede param olmadığından, gerek her yaz bir heves böyle gaza gelip sonra yine paşa paşa işime döndüğümden net bir sonuç alabilmiş değilim." derken, yine de her şeye rağmen gerekli plan projeleri kafasında tarttığını ve zaman içerisinde bunu yakın çevresine saatlerce anlatabileceğini söyleyerek önemli uyarılarda bulundu. Son olarak Güntaç Tanık'ın da butik otel açacağı yönünde yaptığı açıklamaların ardından Kaş Belediye Başkanı Hidayet Sarıöz, akşam saatlerinde apar topar bir basın toplantısı düzenledi. Türkiye'nin çeşitli yerlerinden benzer taleplerin gelmesi karşısında daha fazla sessiz kalmak istemediklerini kaydeden Hidayet Sarıöz, artık bu tür isteklere temkinli yaklaştıklarını, yıllardır adeta Kaş halkının duygularıyla oynandığını belirtti. Her yaz dönemi benzer manzaraların tekrarlandığını vurgulayan deneyimli Belediye Başkanı, “Bundan takriben 10 yıl kadar önce ilk defa bir özel şirket çalışanı Kaş’ta butik otel açma hayalini bize açınca inanın nasıl mutlu olduk bilemezsiniz. Geçen yıllar içerisinde Kaş’a her gelen aynı taleple gelince biz de belediye olarak ilçenin olur olmadık her yerini imara açtık, ilçe planlarında şu an hemen her taraf butik otel bölgesi olarak ayrılmış durumda” sözleriyle belediyecilik açısından yaşanan sıkıntılara değindi. Sözlerine “Ama artık yeter, her tatilden sonra güya herkes buraya geliyor, güya oteller açılıp Kaş gelişiyor, biz de afedersiniz mal gibi bekliyoruz. Tatilden iki gün sonra ‘Ne işim var benim Kaş’ta, finans uzmanlığı güzel iş, maaş düzenli yatıyor, emekliliği, sigortası var’ denilmeye başlandığını yıllar içerisinde üzülerek fark ettik. Bu nedenle buradan Kaş’a yerleşmek için hayal kuran herkese sesleniyorum: Gelmeyin! O kadar! Duygularımızla daha fazla oynamayın!” şeklinde devam eden Sarıöz, güneyde işletmecilik yapma hayali herkese sert mesajlar vererek basın toplantısını noktaladı.