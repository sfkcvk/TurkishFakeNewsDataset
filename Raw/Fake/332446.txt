İki Yıl İçinde 14, Son 5 Ayda 3 Kez Bir Araya Gelen Erdoğan ve Putin’den Ortak Ülkeye Çıkma Kararı...  Rus savaş uçağının düşürülmesinin ardından iletişim kanallarını açık tutmak adına sık sık bir araya gelen iki ülke liderinin geçtiğimiz iki yıl içinde 14, son beş ay içinde de 3 kez buluşması ortak ülkeye çıkma fikrini doğurdu. Durumu değerlendiren Putin ve Erdoğan’ın, iki ülke arasındaki ilişkileri geliştirmek ve gidiş-geliş masraflarını düşürmek adına bu yönde bir adım atma kararı aldığı öğrenildi. 2 yıl önce ilki Moskova’da gerçekleşen ikili görüşmenin ardından sırasıyla Ankara Beştepe, St. Petersburg Konstantin Sarayı, Beştepe, Kremlin, Berlin G20 Zirvesi, New York BM Zirvesi, Ankara Beştepe ve nihayetinde bugün Soçi’de bir kez daha bir araya gelen Erdoğan ve Putin çiftinin git gel yapıp zirve köşelerinde buluşmaktansa birlikte ortak ülkeye çıkma fikrinde anlaştıkları ortaya çıktı. Kararın dün Soçi’de gerçekleşen 2 saat 15 dakikalık başa baş görüşmenin ardından alındığı açıklandı Rusya ve Türkiye’ye eşit uzaklıkta olması düşünülen bu ülkenin henüz netlik kazanmadığı belirtilirken, iki liderin birlikte ikamet edeceği başkanlık sarayının doğalgazının Rusya'dan, domates başta olmak üzere temel gıda ihtiyaçlarının Türkiye'den karşılanacağı, bunun dışında kalan kira dahil tüm masrafların ise yarı yarıya paylaşılacağı konusunda ortak mutabakata varıldığı da gelen bilgiler arasında.