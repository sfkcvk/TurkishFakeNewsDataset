Aile Hekimliği İçin Tıp Fakültesi Mezunu Olma Şartı Kaldırılıyor: 2 Yıllık ‘'Antibiyotik Yazıcılığı'’ Meslek Yüksek Okulları Kurulacak... Sağlık Bakanlığı ve Yüksek Öğretim Kurumu, uzun süredir aile hekimliği alanında yaşanan sıkıntılara dur demek için harekete geçti. Vatandaşlardan gelen “Hangi şikayetle gidersek gidelim 2 kutu antibiyotikle dönüyoruz” şikayetlerini dikkate alan Bakanlık, aile hekimi yetiştirmek amacıyla 2 yıllık ‘Antibiyotik Yazıcılığı' Meslek Yüksek Okulları'nın kurulması için YÖK'le ortak bir çalışma başlattı... Bugün bir basın toplantısı düzenleyen Sağlık Bakanlığı Müsteşarı İrfan Güncan, aile hekimliği kurumunda hem hekimler hem de hastalar açısından yaşanan sorunların bir süredir gündemlerinde olduğunu ifade etti. Güncan, “Arkadaşlar biliyorsunuz bizim bu eski sağlık ocakları şimdi aile sağlığı merkezi haline geldi. Orada da hepinizin adrese göre atandığınız muhtar türü bir adam var, aile hekiminiz. Bu arkadaşlarımızın antibiyotik ve tansiyon ilacı yazmak dışında pek bir işleri yok.Ha bi de ehliyet için sağlık raporu var. O zaman soruyorum, bunun için 6 yıl tıp okumak gerçekten o kadar gerekli mi?” sorusunu yöneltti. Müsteşarın sorusuna, basın mensupları tarafından “Hakkaten ya”, “İlacın adını bile ben kendim söylüyorum öyle yazıyor” ve “Bizim ailede herkese yazıyor, tam bir aile hekimi” şeklinde yanıtlar gelirken, Güncan açıklamalarını şöyle sürdürdü: “Gördüğünüz gibi siz de durumu teyit ettiniz. YÖK'le de bu durumu paylaştık. Şu an akıl sağlığı yerinde, ortalama bir memur emeklisi, aile hekiminin yaptığı her işi yapabilecek kapasitede. İlaçlara daha hakim hatta. Birkaç aile sağlık merkezinde pilot uygulama olarak izne çıkan aile hekiminin yerine bizim bakanlıktan emekli arkadaşlarımızı yerleştirdik. Kimse farkı anlamadı, arkadaşlarımız da sağolsunlar tertemiz iş çıkartılar. ” Bundan böyle aile hekimi ihtiyacının 2 yıllık ‘Antibiyotik Yazıcılığı’ Meslek Yüksek Okulları tarafından karşılanacağını aktaran İrfan Gürcan, bu okullardan mezun olanların tıpkı normal doktorla gibi beyaz önlük giyip steteskop takarak vatandaşa aynı güveni vereceğini ancak tıp fakültelerine göre farklı bir müfredatta, direkt mesleğe yönelik eğitim alacaklarını ifade etti. Okulların müfredatında şu ana kadar netleşen derslerse şöyle: 1. En bilinen 10 antibiyotik ve tansiyon ilacının isimleri  2. Oda önünde oluşan kalabalığı sevk ve idare teknikleri 3. Steteskop kullanımı ve tansiyon ölçme 4. Ehliyet muayenesi: Form doldurtma, "Bir rahatszlığın var mı?" sorusuna dürüstçe yanıt verdiğini hastanın gözüne bakarak anlama  5. Sırf muhabbet etmeye gelen emekliyi teşhis ve 2 dakikada baştan savma 6. Muayenesiz, tahlilsiz sadece hastayı dinleyerek teşhis edilebilecek basit hastalıklar  
 
Gürcan, okulların ilk mezunlarını vermesiyle birlikte kademeli olarak aile sağlığı merkezlerindeki Tıp Fakültesi mezunlarının yerlerini alacaklarını belirtirken, son olarak mevcut aile hekimlerinden de özür diledi: “Ya biz sizi biraz boş yere anatomi, endokrin falan yormuşuz zamanında. Kusura bakmayın artık. Neyse aile hekimi sayısı artınca size de mesaide daha çok dizi izleme şansı doğacak. Oradan ödeşiriz…”