Alanya Halkı, Tatil İçin Gelen İlk Turist Kafilesine Tüm İlçeyi Bırakarak Kaçtı... Turizm açısından tarihinin en kötü dönemlerinden birini geçiren Türkiye'de,  beyaz bayrak çeken ilk ilçe Alanya oldu. Nisan ayından bu yana beklenen ilk turist kafilesinin nihayet beldelerine adım atmasıyla birlikte her şeyi bırakarak kaçan Alanyalılar, bir süre hayatlarına yaylalarda devam edecek... Ülke genelindeki istikrarsızlık ve terör olayları nedeniyle can çekişen Alanya sonunda kepenklerini kapattı. Dün sabah ilçeye giriş yapan 4 kişilik Rus turist grubunun odalarına yerleştirilmesinin ardından kademeli olarak başlanan tasfiye çalışmalarının en geç önümüzdeki Pazar günü tamamlanması bekleniyor. Alanya Turizmciler Odası Başkanı Osman Yumrulu düzenlediği basın toplantısında öncelikle bunun kesinlikle bir 'elveda' olmadığını, ancak bir süre için tüm ilçeyi şu an odalarında istirahat eden 4 Rus'a devretmenin daha kârlı gözüktüğünü ifade etti. Otel Mira Resort'ta  yaptığı açıklamalarla önümüzdeki birkaç yıl içerisinde zaten çok fazla turist gelmesini beklemediklerine ve bu bakımdan Ruslar'ın pek zorlanmayacağına dikkat çeken Başkan Yumrulu, sözlerine şu şekilde devam etti: "Valla nihayet güzel Alanya'mızı bırakacak, gözümüzü arkamızda koymayacak o insanları bulduk. Çok bekledik, birisi ilçe sınırından geçer diye gözümüz yollarda kaldı ama değdi. Şimdi bu 4 arkadaşımız aslında toplamda 3 oda tutmuşlar. Fakat biz konukseverliğimizi göstermek adına kendilerine adam başı ortalama 23'er tane otel tahsis ettik. Restoran, bar, disko ve beach club'ları saymıyorum bile, onlar ikramımız. Pazar gününe dek ilçenin geri kalanını da komple bırakıp gidiyoruz. Artık ne yapmak isterlerse, paşa gönülleri bilir... " Sene başından bu yana bazı turizmci arkadaşlarının iflas ettiğinin, kimisinin ise pazarda limon satarak ekonomiye katkı sunduğunun da altını çizen deneyimli Başkan, her şeye karşın turizmde 'kriz' olmadığını, sadece biraz sıkıntılı bir dönemden geçtiklerini vurguladı. "Yani tabii en doğrusunu hükümetimiz bilir ama hafif sıkıntılar bunlar. Zaten en sonunda turist geleceğini biliyoduk. Nihayet bu 4 arkadaşımız Alanyamıza ulaştılar. Kurtulduk... Resmen kurtulduk şu an... " diyerek yaşadığı sevinci gizleyemeyen Yumrulu'nun bu sözleri sırasında toplantının yapıldığı salona giren Oleg Turianko (27) ise muhabirlerden büyük ilgi gördü. Başkan'ın "Gel gel ben de sizden bahsediyorum" diyerek mikrofonları uzattığı Oleg Turianko'ya "Bak burada herkesin huzurunda söylüyorum. Otellerin, esnafın çok borcu var. Artık onu da siz çalışır, ödersiniz. Ödeyemezseniz de canınız sağolsun, zaten icra gelir alır"  şeklinde takılması ise gülüşmelere neden olurken, henüz her şeyden habersiz olan Rus turist ise mikrofona "Oynama şıkıdım şıkıdım" şeklinde bağırarak karşılık verebildi.