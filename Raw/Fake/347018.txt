Türkiye Kuyumcular Federasyonu, Yalan Yanlış Bahaneler Uydurarak Geçtiğimiz Yaz Hiçbir Düğüne Katılmayan 471 Bin Kişiyi İfşa Etmeye Hazırlanıyor... TÜİK tarafından açıklanan rakamlara göre geride bıraktığımız yaz mevsiminde yalan yanlış bahanelerle davet edildikleri düğünlerden kaytaranların sayısı geçtiğimiz yılın aynı dönemine göre yüzde 37 artış göstererek 471 bin kişiyi bulurken, Türkiye Kuyumcular Federasyonu'nu da sert önlemler almaya itti.  Federasyonun İstanbul Eminönü'ndeki merkez ofisinde bu sabah bir basın toplantısı düzenleyen Başkan Hüseyin Kındırcılar, yürüttükleri titiz çalışma neticesi geçtiğimiz düğün sezonunda çeşitli bahaneler uydurup davet edildikleri düğünlere gitmeyen 471 bin kişiyi isim isim tespit ettiklerini belirterek, sırf bir çeyrek altın takmamak için düğünden kaçan bu şahıslarla bundan böyle daha etkin bir şekilde mücadele edileceğinin altını çizdi. Toplantıda oldukça gergin görünen Kındırcılar, "Çağırılan düğünlere gitmek, önce insanlık sonra vatandaşlık görevidir" sözleriyle herkesi bu konuda gereken hassasiyeti göstermeye davet etti. "Çeyrek altının kaç para olduğunu biz de biliyoruz ama bu bir bahane olamaz. Çeyrek takacak durumun yoksa gram tak bi şey tak" diyen Federasyon Başkanı tepkisini şu sözlerle dile getirdi: "Bu arkadaşların bir kısmı gerçekten asosyaller. İnsan içine karışmak konusunda ciddi sıkıntıları var. Hadi onları anlıyoruz ama maalesef geri kalan önemli bir bölümü asosyallik kisvesi altında sırf bir çeyrek altın parası vermekten kaçtığı için düğünlere katılmıyor. Gözümüzden kaçıyor sanılmasın. Bizim kavgamız da esas bu insanlarla zaten..." Çeyrek altını pahalı bulanlar için yarım çeyrek altın diye bir şey icat ettiklerini belirterek konuşmasına devam eden Kındırcılar "Biz daha napalım, bilmiyorum. Adam inat etmiş düğüne gitmiycem diye. İşi buralara getirip, onları utandırmak istemezdik ama bunu kendileri istedi" diyerek, çıkardıkları listenin bir kısmını basın mensupları ile paylaştı: "Listenin en tepesindeki isimle başlıyorum... Salih Gürcan. Bu arkadaşımızın bir amcası bir de halası var. Kendisinin son 3 yılda düğünlere katılmamak için öne sürdüğü sebeplere göre amcası 4 kez, halası 7 kez ölmüş. Bu şekilde toplam 14 düğünden yırtmış. Nüfus idaresinden araştırdık, amca da hala da maşallah turp gibiler. Allah daha da uzun ömür versin ama en azından bi tanesi ölü olsa yine neyse diyeceğiz. İnsanda biraz utanma olur..." "Aynı şekilde Mine Pakdemir, bu hanımkızımız son 4 yıldır nasıl oluyorsa tam da düğün sezonunda hep yurt dışında oluyor. Onu da araştırdık, buyrun belgesi, kendisinin pasaportu dahi yok. Yurt dışındayım dediği tatilerin ikisinde çalışıyor, beşinde de ailesinin Kumburgaz'daki yazlığında. Yalanı çıkmasın diye üşenmeden bi de fotoşop yapmış, kendisini Pisa Kulesi'nin önüne koymuş. Bakın işte şurada ışık ters açıdan geliyor. Gölgeyi falan becerememiş. Gerçekten yazık, gerçekten ayıp..." "Aslı Sönmez. Kendisini biraz sıkıştırınca ağlayarak itiraf etti. Geçen sene sırf düğüne gitmemek için çiftin arasını bozup, 1000 kişilik düğünün iptal edilmesine neden olmuş. O günün parasıyla bizim nerden baksanız 60 bin TL zararımız var. Bu dünyada ve öbür dünyada iki elimiz yakasında olacaktır..." "Orhan Güngören. Bu arkadaşımızın durumu daha da kötü. Kendi öz dedesini 4 kere öldürmeye tam teşebbüsten şu an yargılanıyor zaten. Allah ailesine sabır versin, ne diyelim..." Konuşmasında, düğüne gitmemek için uydurulan yaygın bahanelere de değinen Kındırcılar, düğün sahiplerinden bu bahanelere karşı uyanık olmalarını ve şüphelendikleri bir durum olduğunda en yakın kuyumcuya giderek ihbarda bulunmalarını istedi. Deneyimli kuyumcu, "İşten izin alamadım", "sınavım var", "tam da o tarihte çok yakın bir arkadaşım evleniyor" gibi cümlelere özellikle dikkat edilmesi gerektiğini belirtirek şöyle devam etti: "Amca, dayı, babaanne gibi 2. derece akrabalarının öldüğünü söyleyenlere de dikkat edin. Ama 1. derece akrabaysa muhtemelen doğru söylüyor olabilir. 'Annem öldü' diyen adamı da gelip bize ihbar etmeyin..." Son olarak ellerindeki tam listeyi önümüzdeki Cuma günü yayınlayacaklarını belirten Kındıra, "bakın size son bir şans daha. Cuma'ya kadar gelin, kaç çeyrek altın borcunuz varsa alın bu konu da burada kapansın. Paranız yoksa borç bulun bi şey yapın. Yoksa günah bizden gider" sözleriyle gözdağı verdi.