Suriyeli Mültecileri Durdurmak İçin Türkiye’ye Vize Kolaylığı Vaat Eden AB, Türkleri Durdurmak İçin de Sırbistan’la Müzakereleri Hızlandırma Kararı Aldı Avrupa’ya yaşanan mülteci akınını durdurmak için Türkiye’ye nakit yardımın yanı sıra vize serbestisi uygulayabileceğini de açıklayan AB, anlaşmanın hayata geçmesinin ardından Türklerin Avrupa'ya akınını durdurabilmek için tampon bölge işlevi görecek Sırbistan ile de üyelik müzakereleri hızlandırma kararı aldı... Suriyeli mültecileri batıdan uzak tutması karşılığında Türkiye’ye 3 milyar Euro yardım ve vize serbestisi gibi konularda yeniden görüşme teklif eden AB’de yüzler gülüyor. Kıran kırana geçen pazarlıkların ardından AB ve Türkiye arasında geri kabul anlaşmasının ana maddeleri konusunda uzlaşmaya varılırken, BBC mikrofonlarına konuşan Avrupa Birliği Türkiye sorumlusu Henry T'ionne çarpıcı açıklamalara imza attı. “Biz AB olarak insanların aç ve sefil halde ortalıkta gezinmelerine gerçekten çok üzülüyoruz. Bu yüzden onları mümkün olduğunca kendimizden uzak tutmakta kararlıyız.” sözleriyle Ortadoğu’da yaşanan insanlık dramına değinen T'ionne, Türkiye’ye vaat edilen 3 milyar Euro ve Türk vatandaşlarına Avrupa’da serbest dolaşım hakkı ile de bu konudaki samimiyetlerini tüm dünyaya gösterdiklerine vurgu yaptı.  T'ionne, Türkiye'nin AB ile mülteciler arasında tampon bölge görevini yerine getirmesine olanak sağlayan anlaşmayla birlikte "Peki Türklerle AB arasında nasıl bir tampon bölgesi koyacağız?" sorusunun da gündeme geldiğini belirtirken, bu sorunu da henüz AB üyesi olmayan Sırbistan aracılığıyla çözeceklerini açıkladı. “Türkleri vizesiz alırız elbette ama yine de bir noktada da dur demek lazım, Almanya’nın durumu ortada… O yüzden Sırbistan ile müzakereleri hızlandırdık, bir şeyler yapıyoruz ama bakalım kısmet” diyen T'ionne, planın detayları hakkında ise şu bilgileri verdi:  Türkiye üzerinden AB ülkelerine yapılacak bütün uçuşlar için Sırbistan mecburi güzergah olacak. Buradan diğer ülkelere geçmek isteyenlerin aktarma yapması gerekecek. Avrupa Birliğini'nin Sırbistan'a sağlayacağı özel fon sayesinde; Türkiye-Sırbistan arasındaki uçak biletleri gerçekten 29 lira olacak. Diğer ülkelere uçuşlarda daimi olarak tatil dönemi tarifeleri uygulanacak, 500 Euro'dan aşağı bilet bulunamayacak.  AB ve Sırbistan arasında imzalanacak olan Banker Bilo Anlaşması uyarınca, Türkiye'den kara yoluyla AB ülkelerine gitmek isteyenler de bir süre dolaştırıldıktan sonra Sırbistan'a getirilecek.    Prag ve Amsterdam başta olmak üzere Avrupa'daki tüm şehirlere ait buzdolabı magnetleri, Sırbistan'dan çok ucuza temin edilebilecek. Böylece bu ülkeye gelen Türkler, başka bir AB ülkesine gitmelerine gerek kalmadan ihtiyaçları olan magnetlere ulaşarak Türkiye'ye geri dönebilecekler. . Türk turistlerin Avrupa'ya gitmesi için temel motivasyon olan Pizza Kulesi, Eyfel Kulesi ve Amsterdam Coffe Shop'ları gibi kimi turistik bölgelerin bir benzeri Sırbistan sınırları içinde inşa edilecek.  . Sırbistan'da kalarak dönerci açmak isteyenlere yine AB'nin sağlayacağı fonla teşvik verilecek.  
 AB'den gelen açıklamalar bu yönde olurken, konu hakkında Sırbistan cephesinden yanıtsa gecikmedi. Ülkenin AB ile ilişkilerini yöneten  Priedrag Terayevic “Türkler… Evet şimdi açıkçası riskli gözüküyor ama iyi bir planlama ile altından kalkabileceğimizi düşünüyoruz” sözleriyle  bu açılıma olumlu yaklaştıklarını ifade etti. AB’nin desteğini arkasında hisseden Türk hükümetinin anti-demokratik uygulamarın dozunu iyice artıracağını öngördüklerini söyleyen Terayevic; “İşte çoğu tutuklansa, tutuklanmayan da yurt dışına çıkış yasağı konsa, o bile ülkenin yarısını zaten içeride tutacaktır” sözleriyle Türkiye’ye bu konuda güvenlerinin tam olduğunu vurguladı. Son olarak Sırbistan içinde Türkler için güvenli bölge oluşturulabileceğini de sözlerine ekleyen Terayevic;  “İçerisinde BİM, A101 tarzı Türk halkının benimsediği marketlerden koysak... Her köşeye bi AVM diksek… Ne bileyim Tinder’daki match oranını suni olarak artırsak bile gelmeye çalışanlar bir şekilde o bölgede takılıp kalacaktır, kendimize güveniyoruz” sözleriyle Sırp hükümetinin sürece dair iyimser bakışını ifade etti.