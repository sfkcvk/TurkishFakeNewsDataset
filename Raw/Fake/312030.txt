Uzun Bir Ayrılığın Ardından Muhtarlarına Kavuşan Erdoğan, 2 Ay Önce Söylediğini İnkar Edip Dolar'ı Yükselttiği Performansıyla Bir Kez Daha İzleyicileri Mest Etti.... Cumhurbaşkanı Erdoğan'ın önce uzun bir aradan sonra tekrar muhtarları Beştepe'de ağırlaması, ardından da 2 ay önce Lozan hakkında söylediği sözlerin tam tersini savunması Türkiye'nin normalleşme yolunda ilerlemesi adına sevinç yarattı. Külliye'ye yakın kaynaklardan alınan bilgilere göre normalleşme adımlarının önümüzdeki günlerde de aynı kararlılıkla sürdürüleceği öğrenildi. Sonunda 3,5 aylık hasret bitti ve bugün Ak Saray'da Cumhurbaşkanı Erdoğan ile muhtarlar bir araya geldi. Cumhurbaşkanları ile coşkuyla kucaklaşan ve vakit kaybetmeden Erdoğan'ın bir şeyler anlatması için salondaki yerlerini alan muhtarlar, 15 Temmuz hiç yaşanmamış gibi kendinden emin tavırlarıyla tüm Türkiye'yi rahatlatan görüntüler sergilediler.  Muhtarları özlediği her halinden belli olan Cumhurbaşkanı Erdoğan ise konuşmasının hemen başında Moodys Kredi Derecelendirme Kuruluşu'na yüklenerek yaptığı hızlı açılışla izleyicini bir kez daha coşturdu. Türkiye'nin normalleşmesine dair önemli ipuçları sayılabilecek ''Moody's sen kimsin yaa?'' çıkışı ve hemen peşisıra Dolar'ın yükselmesiyle birlikte salondan ''Allah'ına kurban!'', "İşte Türkiye bu!", "Hasret sona erdi" nidaları yükselirken, Erdoğan yoğun istek üzerine "Eyyyy Moddy's"i izleyicileriyle birlikte iki kere daha seslendirdi. Hızlı açılışın ardından toplantının merakla beklenen "Spekülasyon yaratacak saçma çıkış"" ve "2 ay önce söylediğinin tam tersini aynı içtenlikle söyleme" bölümleri için nefesler tutulurken, Cumhurbaşkanı sevenlerini bir kez daha hayal kırıklığına uğratmadı.  24 Temmuz tarihinde antlaşmanın yıldönümünde Lozan'dan övgüyle söz eden ve antlaşmayı Türkiye Cumuriyeti'nin tapusu olarak nitelendiren Erdoğan, aynı antlaşma için bu kez ''Ya bu Lozan'ı bize zafer diye yutturmaya çalışıyorlar'' ifadelerini kullanarak dinleyenleri bir dediğinin diğerini tutmadığı ve tarih konusunda en ufak bir fikrinin olmadığını sergilediği olağan hal günlerinde nostaljik bir geziye çıkardı. Toplantının kapanış bölümü ise adeta bir sürpiziler geçidi gibiydi. Erdoğan, tam izleyicinin ''Ya galiba FETÖ tehlikesi tamamen bitti, bak her şey eskisi gibi. Demek ki OHAL de kalkacak'' diye düşündüğü anda yaptığı "12 ayda da bitmeyebilir bu iş" çıkışıyla herkesi ters köşeyi yatırırken, durduk yere Dolar'ı yükseltme performansından bir şey kaybetmediğini de bir kez daha gözler önüne serdi.