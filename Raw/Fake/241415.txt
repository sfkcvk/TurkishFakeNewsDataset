Hükümet, Gitar Efsanesi Paco de Lucia'nun Vefatı Nedeniyle 30 Mart'a Kadar Ulusal Yas İlan Etmeye Hazırlanıyor Tüm Türkiye yolsuzluk iddiaları ve internete sızdırılan ses kayıtları ile çalkalanırken, bu sabah Meksika'da hayatını kaybeden gitar efsanesi Paco de Lucia AK Parti'yi derin üzüntüye boğdu. Ölüm haberinin parti teşkilatına ulaşmasının hemen ardından basın mensuplarının karşısına geçen ve güçlükle ayakta durduğu gözlenen AKP Basın Sözcüsü Şefik Üntaslı, 30 Mart'a kadar genel yas ilan etmek için çalışmalara başladıklarını belirterek, ''Sanırım böyle bir durumda kimse bizden 'show must go on' dememizi beklemiyodur. Hala ve hala başbakan, tape, yolsuzluk gibi şeyleri konuşanları sadece Allah'a havale ediyoruz'' ifadelerini kullandı. Gerek yerel seçim çalışmaları gerekse de internetteki ses kayıtları nedeniyle yoğun bir gündeme sahip olan AK Parti, flamenkonun en önemli isimlerinden biri olan Paco de Lucia'ya ağlıyor. Ünlü sanatçının Meksika'da çocuklarıyla plajda oyun oynarken kalp krizi geçirerek dünyaya veda ettiğini öğrenir öğrenmez tüm AKP teşkilatlarında Paco de Lucia şarkıları çalınırken, Başbakan'ın kurmayları da ülke çapında genel yas ilan etmek için harekete geçti. Konuyla ilgili olarak mikrofonlara konuşan AK Parti'nin deneyimli Basın Sözcüsü Şefik Üntaslı, ''İnanın şu an içimden hiçbir şey konuşmak gelmiyor. Orada dünyanın en nadide flamenkocusu, insanlığın yüz akı bir virtüöz ölmüş ve biz burada her şey normalmiş gibi yaşamaya devam ediyoruz'' şeklindeki sözleriyle, merhumun zamansız gidişine adeta isyan etti. Yarından itibaren ilk iş olarak Türkiye çapında genel yas için meclise gideceklerini ifade eden Üntaslı, sözlerine şöyle devam etti: ''Biz zaten partimiz ve tabanımız olarak perişan halde olduğumuzdan bir şey yapabilecek halde değiliz. Ancak yine de bazıları var ki, onlar için genel yas ilan etmemiz kaçınılmaz oldu, varlığında kıymetini bilmediğimiz.. Hatta açık söliyim adını bile bilmediğimiz bu büyük üstadın yasını tutmak için 30 Mart'a kadar interneti, eğlence mekanlarını, büyük meydanları kullanıma kapatmayı planlıyoruz. Yolsuzluk daa, para da, seçim de.. Hep bu dünyanın işleri.. Siz napacaksınız dünya işlerini? Ölüm var bu dünyada ölüm... Bakın Paco'ya.... Kefenin cebi yok... O kadar gitar aldı kaldı hepsi. O yüzden buldun mu harcıcan...'' Konuşması esnasında sık sık uzaklara boş boş baktığı gözlenen Basın Sözcüsü bu durumu da ''Arkadaşlar, kalabalıkta ağlayamıyorum ben, yoksa şu an cidden çok üzgünüm. İçim kan ağlıyor'' diyerek açıkladı. Üntaslı, aynı zamanda Başbakan Erdoğan'ın da bu acı haberi büyük bir üzüntüyle karşıladığını belirtirken, ''Kendisi önce Bekir Coşkun'un köpeği Paco öldü sandı.. Sonra durumu açıklayınca hem yıllar önce vefat eden köpek Paco'ya ayrı üzüldü, hem de müziğin duayenine ayrı üzüldü''  dedi ve ekledi: ''Büyük Usta'ya kendi doğumgününde böyle bir haberi verdiğimiz için bizim acımızı da lütfen ayrıca hesap edin...'' Paco de Lucia için düzenlenecek etkinlikleri de basın mensuplarıyla paylaşan Şefik Üntaslı, yarın sabah Eyüp Camii'nde Paco adına Yasin okutulup helva dağıtılacağını kaydetti. Ayrıca üstadın şarkılarının tüm yurtta hoparlör eşliğinde verileceğini de dile getiren basın sözcüsü, ''Bunların dışında, Başbakan'ınımızın da kendisinin bir şarkısını seslendirmek için çalışmaları var. En büyük üzüntülerinden biri de kendisiyle ortak bir şeyler yapamamak oldu''  diyerek, yapılan hazırlıkları anlattı. Son olarak, tüm Türk halkına ''Gelin, en azından bu gece, her şeyi bir kenara bırakalım ve ellerimizi açıp Paco için dua edelim. Kaldırın, kaldırın o klavyelerden haramzadeler refreshleyen elleri. Kapatın ses kayıtlarını... Paco, en azından bunu hak ediyordu'' şeklinde seslenen Şefik Üntaslı, basın mensupları ile birlikte Fatiha okuyarak açıklamalarını noktaladı.