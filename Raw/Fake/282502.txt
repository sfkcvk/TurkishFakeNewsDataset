Modern Sabahlar'ın Bitmesiyle Beraber 16 Sene Sonra İlk Kez Ankara'da Yaşadığı Gerçeğiyle Yüzleşen Milyonlar Şaşkın: ‘‘İğrenç bi’ yermiş lan burası’’ Radyo Odtü’de 1999’dan bu yana yayın yapan Modern Sabahlar bugün dinleyicisine veda etti. 10:00 itibariyle biten yayının ardından “Oha lan, normalde de böyle miydi burası? İğrenç bi yermiş Ankara” şeklinde bir aydınlanma yaşayan milyonlar, sokaklarda anlamsızca salınıyor. Kentte huzur kalmadı… 16 yıldır Ege Kayacan, Fahir Öğünç ve Oktay Demirci tarafından sunulan Radyo Odtü’nün sevilen programı Modern Sabahlar, son yayınını gerçekleştirdi. 103.1 frekansında saat 10:00’da sevenlerine veda eden üçlünün ardındansa Başkent adeta bir kabusu yaşamaya başladı. Yıllardır her sabah okula, işe giderken Modern Sabahlar dinleyerek nerede yaşadığını fark etmeden öylece mutlu olan milyonlarca vatandaş bir anda tatlı uykularından uyandı. Kendilerini ansızın gri, boğuk, öyle pek de gülünecek bir şey içermeyen bir şehirde bulan kitleler yarın sabah Modern Sabahlar dinleyemeyeceklerini idrak etmeleriyle beraber gitgide huysuzlaştı. Programın bitimiyle beraber ne yapacaklarını bilemeyerek depresyona merhaba diyen nice dinleyici sokaklarda dolanarak Esat Dörtyol’a ulaştı. Kentin farklı yerinden gelen insanlar tam bu noktada ağlayanlara destek olmaya çalıştı. Fenalaşanlara ilk müdahaleleri yapıldı. Toplanan kalabalık adına kısa bir açıklama yapan Onur Bilgin “Program biter bitmez bir anda pencereden böyle bi grilik geldi. Bahçede ansızın kahverengi çirkin takım elbiseli bir takım bürokratlar dolanmaya başladı. Hanımın üzerine kapaklanıp korumaya da çalıştım ama... Ama beceremedim...” demesinin ardından gözyaşlarına boğuldu. Mikrofonu alan bir diğer isim, Meltem Türkeri ise bir süre ‘Meraba, cüceyim ben’ isimli eseri seslendirmesinin ardından sinir krizi geçirdi. Haber yayına hazırlandığı esnada Esat Dörtyol’daki kalabalık her geçen an artarken, alandan basına yansıyan kimi vatandaş görüşleri ise şöyle oldu;  “Bitti mi? Bitmez ya? Ehehe... Nası biter? Bitmez ya şaka onlar hep ahaha... Hadi ya? Ehehe yok yok ya bitmez...” Ben okumaya geldim buraya, kayıt yaptırırken ilk sabah onları dinleyince sonra birden yerleşmiş buldum kendimi Ankara’ya. Kim verecek lan bunun hesabını? 14 senedir İzmir’e gitmiyorum ben program kaçmasın diye?? Akay’a alt geçit yapılmış lan hiç haber vermiyosunuz ha… Çok değişmiş Ankara, çoook  Dünya radyoculuk tarihinin en kötü kararının tescili için Guiness’in Radyo Odtü’ye göndereceği ekibi bekliyoruz bakalım… Çok hevesliyiz…  Atlaaar, atlaaaaar. Geldi. Geldi. Atlar geldi…. O hengamede oğlumu kaybettim. “Küçük mübaşir, küçük mübaşir” diye diye Bakanlıklar’a doğru koşuyordu en son. Hadi bizi geç, o yaşta çocuğa reva mı şu muamele? Bulup getireni 12 senelik full podcast'lerle ödüllendiricem söz.