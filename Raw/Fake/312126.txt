Arka Sokaklar'ın 168. Bölümünde Torbacıyı Canlandıran Fırat Üngör: ''Şöhret beni değiştirmedi. Aynı Fırat'ım...'' 11. Sezonunu oynayan "Arka Sokaklar" dizisinin 168. bölümünde bir torbacıyı canlandıran Fırat Üngör, televizyon dünyası ve ünlü olmanın zorlukları hakkında çarpıcı açıklamalara imza attı. O dönem 1 haftalığına yaşadığı şöhretin kendisini değiştirmediğini ve hala aynı Fırat olduğunu belirten Fırat, camianın vefasızlığındansa oldukça şikayetçi... 2013 yılında 8. sezonun ilk bölümünde uyuşturucu satıcısı rolünde oynayıp, bölüm sonunda omzundan vurularak diziden girdiği gibi çıkan Fırat Üngör, televizyon dünyasındaki parlak günlerini şu sözlerle anlattı: "O bir hafta rüya gibiydi. Üstelik her figürana dublaj yapan adam bana da dublaj yapmıştı. 'Adam pisliğin teki çıktı Rıza Baba repliğindeki pislik bu kez bendim. Çoluk çocuk sanki beni gösteriyor 'Anne bak Rıza Baba'nın paket ettiği torbacı değil mi?' diye konuşuyorlardı. Annem dizinin o bölümünü Youtube'dan, Yerlidizimizi.org'dan defalarca paylaştı. Hatta o hafta bir polis bile rolümü ciddiye alıp, GBT'me baktı. Facebook'tan bir iki hanım arkadaş bölümden kaç para aldığımı sordu. O günleri unutamam..." 
 
 Erken gelen şöhretin kendisini kesinlikle şımartmadığını ve 168. bölümden önceki Fırat neyse o şekilde yaşamaya devam ettiğini belirten genç oyuncu, kendisinin bu mutevazi duruşunun camia ve seyirci tarafından yanlış yorumlanmasından da şikayetçi.  "Yaşantımı en ufak bir şekilde değiştirmedim. Ben de bilirdim sokakta kasıla kasıla yürümeyi ya da ne biliym işte öyle lüks eğlence yerlerinde poz vermeyi ama bana yakışmazdı. Haa ne oldu ben böyle geri planda durunca bir süre sonra seyirci de 'lan bu pek bi şey değil galiba' diyerek beni önemsememeye başladı. Yolda görenler tanımadılar ya da bilemiyorum tanımazlıktan geldiler. Günahları boynuna artık." diyen Günör, kendisini en çok yaralayanınsa rol arkadaşlarının vefasızlığı olduğunu dile getirdi.  168. bölümün ardından Arka Sokaklar ekibinden hiç kimsenin kendisini arayıp sormadığını belirten Üngör, "Biz çekerken çok keyif aldık sanmıştım. Hatta çatışma sahnesinden önce Rıza Baba 'uzun arkadaş vurulup buraya mı devrilecek hocam' diye beni referans gösterip sahneyi dizayn etti. Mesut Komiser sahne bittikten sonra 'canını acıtmadım değil mi kardeş' dedi. Yani sette kardeş gibiydik. Ama sonra ne bayramda ne oğlanın sünnetinde hiçbiri aramadı. Vefa İstanbul'da semt adıymış" sözleriyle camiaya yönelik sitem dolu ifadeler kullandı 
 
 Sektördeki vefasızlığı anlatırken yer yer gözleri dolan Fırat Üngör, otel odalarında çürümek istemediğini, o bölümün üstünden birkaç sene geçtiği için kadın satıcısı ya da mülteci kaçakçısı gibi bir rolle geri dönebileceğini söyleyerek yapımcıya mesaj yollarken, son olarak meşhur sahnesinden bir replik söylemeyi de ihmal etmedi: ''Böyle malı hiçbir yerde bulamazsın bak bi dene hastası olucan...''