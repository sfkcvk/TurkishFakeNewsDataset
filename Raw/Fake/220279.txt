Sonbahardaki Eylemler İçin Hazırlıklarını Antalya'da Sürdüren Gezi Direnişçilerinin İlk Rakibi Alman Panzerleri Eylül ayında liglerin ve üniversitelerin açılması ile birlikte eylemlerine kaldığı yerden devam edecek olan Gezi Parkı direnişçileri, Antalya Atatürk Parkı'ndaki kampta hazırlıklarını tam gaz sürdürüyor. Kondisyoner Cemal Koçyiğit yönetiminde güç depolayan eylemcilerin morallerinin gayet yerinde olduğu öğrenilirken, ilk ciddi hazırlık mücadelesini gerçekleştirmek için yarın Almanya'nın Düsseldorf şehrine geçmesi beklenen kafile, TSİ 19:00'da Alman panzerlerine karşı mücadele verecek. Antalya Atatürk Parkı'nda yaklaşık 200 kişiden oluşan bir ekip ile birlikte gerçekleştirdikleri sabah antrenmanının ardından basın mensuplarının karşısına geçen kondisyoner Cemal Koçyiğit önemli açıklamalarda bulundu. Eylül ayında başlaması beklenen direniş hareketi için genç ve başarıya aç bir kadro ile yola çıktıklarını ifade eden Koçyiğit, "Aynı zamanda bu gençlerin yanına takviye etmeyi düşündüğümüz birkaç tecrübeli isimle kadromuzu tamamen şekillendirmiş olacağız" derken, çalışmalar hakkında ise şu sözleri sarf etti: "Yaklaşık bir 15 gündür copsuz antrenmanlarımızı sürdürüyoruz. Şu an arkadaşlarımız kapasitelerinin ancak %60'ı ile direnebiliyorlar. Ne yazık ki tüm uyarılarımıza rağmen şu son bir ayda gerek forumlarda, gerekse tatilde herkes kilo almış gelmiş. Öncelikli hedefimiz herkesin fit duruma geldiği, direnişçilerin biber gazına kafa attığı bir ekip yaratmak. Gerçi yani bizim çocuklar kafa atmasa bile sağolsun polislerimiz yine bir şekilde kafaya isabet ettiriyolar ama... Neyse işte, ne demek istediğimi hepiniz anlamışsındır sanıyorum..." Fizik kondüsyon çalışmalarının yanı sıra taktik antrenmanlarına da önem verdiklerini belirten tecrübeli isim "Şimdi mesela 'Göbekte Çarşı'yla-Anti Kapitalist Müslümanlar bir arada oynar mı?' deniliyor. Oynar efendim, neden oynamasın. Önemli olan onları oynatacak formasyonu kurmak" sözleriyle, önümüzdeki sezonda bambaşka bir direniş izlenebileceğinin sinyallerini verdi. Yarınki Alman Panzerleri karşılaşmasına da değinen Cemal Koçyiğit, rakiplerinin çok güçlü olmasına rağmen bunun bir hazırlık mücadelesi olduğunun unutulmaması gerektiğini ifade ederek, "Eksiklerimizi görmemiz açısından bizim için çok önemli bir fırsat. Neticede Türkiye'deki TOMA'ların yanında çocuk oyuncağı gibi kaldığı ekipmana sahip, ciddi bir teşkilata karşı direneceğiz ancak aradaki kuvvet farkına rağmen sokaklara park veya parklar için çıkacağız" ifadelerini kullandı. Son olarak,  yarınki mücadelenin ekipteki barikat sıkıntısını görmek açısından da önemli olduğunu sözlerine ekleyen Cemal Koçyiğit, Eylül ayından itibaren "Biber gazı geçer, polis geçmez" anlayışı ile sokaklarda yer alacaklarını kaydederek sözü takımın yeni isimlerinden Tolga Düren (54)'e bıraktı. Geçtiğimiz günlerde Yozgat Emniyet Teşkilatı'ndan emekli olarak eylemciler arasına katılan Düren, "Beni aralarına kabul ettikleri için herkese teşekkür ediyorum. Rakibi iyi tanıyorum, nerede, hangi gazı, hangi açıyla atacaklarını biliyorum. Bunu arkadaşlarımla paylaşıcam" derken, sabah antrenmanında sırtına gaz kapsülü isabet eden genç yetenek Murat Ceylan'a ise geçmiş olsun dileklerini iletti. Antrenman sonrasında kondüsyon eksiği bulunan direnişçilerin tek başına biber gazı çalışması yaptıkları gözlenirken, basın mensuplarıyla şakalaşan bazı eylemcilerin ise NTV muhabirini Manavgat Karayolu'na dek kovalaması neşeli anların yaşanmasına sebep oldu.