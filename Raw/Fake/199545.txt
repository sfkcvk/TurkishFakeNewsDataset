Türkiye - ABD İlişkilerinde Yeni Kriz: ''06melihgokcek is now following @barackobama!'' Twitter'daki aktifliği ile bilinen Ankara Büyükşehir Belediye Başkanı Melih Gökçek'in, son olarak Barack Obama'yı da takip etmeye başlamasıyla birlikte iki ülke arasındaki ipler bir kez daha gerildi. Geçtiğimiz hafta Siirt Valisi tarafından Obama'ya atılan "i like you" tweet'inin şokunu henüz atlatamayan Dışişleri Bakanlığı, yeni bir kriz ihtimaline karşı teyyakkuza geçerken, twitter'a Türkiye'den erişimin komple engellenmesi dahil her türlü ihtimalin masaya yatırıldığı gelen bilgiler arasında.

 


Geçtiğimiz günlerde Siirt Valisi Ahmet Aydın'ın Obama için attığı "i like you. your life and president is very successful.i hope , i will be like you." şeklindeki tweet'in yaraları henüz sarılamamışken, ünlü sosyal medya ağından dün akşam saatlerinde gelen "06melihgokcek is now following Barack Obama" şeklindeki haber Türk Dışişleri Bakanlığı'da bomba etkisi yarattı.

 


Kamuoyunu yatıştırmak adına bu sabah bir basın toplantısı düzenlen Dışişleri Bakanlığı Basın Sözcüsü İlter Urazgil, "Öncelikle hem Amerika cephesini, hem de vatandaşlarımızı itidalli davranmaya davet ediyorum" diyerek, olası bir tweet krizine karşı Bakanlığın tüm birimleriyle teyakkuz haline geçtiğini ifade etti. İlk iş olarak Amerika Büyükelçisi Francis Joseph Ricciardone ile özel bir toplantı yaparak, kendisine Başkan Melih Gökçek hakkında gerekli bilgileri verdiklerini kaydeden Urazgil, görüşmenin ayrıntıları hakkında şu bilgileri verdi: 

 

"Sayın Ricciardone görevi gereği Ankara'da yaşadığından tabii ki az çok yine biliyor Melih Gökçek'i. Yani o Kızılay'a koyduğu plastik dinozorlar olsun, açtığı çeşitli parklardaki peluş hayvanlar olsun maalesef dikkatinden kaçmamış. Biz yine de kendisiyle konuştuk. 'Bizim Melih Başkan bazen twitter'da böyle bir takım sert şeyler yazabilir. Siz bakmayın ona, aslında kalbi temizdir' dedik. Hayır yani kendi aramızda Melih Bey ona Bentderesi der, öbürüne 'sen çok mu kürtaj yaptırdın?' diye sorar, o bi şekilde hallolur. Kol kırılır yen içinde kalır ama elin adamına anlatamazsın. Allah muhafaza, uluslararası arenada edilecek bi Bentderesi sözüyle ülke işgal edilir valla. Çok dikkatli olmamız lazım..."
 
Şu an için Melih Gökçek'in pek İngilizce bilmiyor oluşunun en büyük avantaj gibi göründüğünü belirten Urazgil, "ama bu durum her an dezavantaja da dönüşebilir. Google Translate diye bir şey var neticede. Belki 'Ankara'ya da bekleriz sayın başkan' gibi güzel bir şey söylemeye niyet edecek ama o çeviride "wait in ankara president!" gibi bir şey çıkarsa durduk yere ABD'ye atarlanmış oluruz. Sonra ayıkla pirincin taşını" sözleriyle endişelerini dile getirdi. 

 

Büyükelçi ile yapılan toplantıda "@BarackObama naber barrağım :))" dahil olmak üzere en kötü senaryoların masaya yatırıldığını dile getiren Urazgil, Dışişleri Bakanlığı olarak bugüne dek twitter'da sıfır sorun politikası ve takip edeni takip ederiz ilkesiyle hareket ettiklerinin altını çizerek şöyle devam etti: 
 
"Sayın Büyükelçi'ye Başkan Obama'nın da mümkünse bundan sonran biraz daha dikkatli olması gerektiğini uygun bir dile aktardık. Melih Bey'in ilgi alanına girebilecek metro çalışması, kaldırım, üstgeçit, altgeçit, asfalt yenileme ve çocuklara plastik top dağıtımı gibi konulara hiç girmese iyi olur. Durduk yere de adamı kışkırtmanın alemi yok. Tabii biz zamanı geldiğinde Sayın Gökçek'le de konuşacağız ama onu da kızdırmak istemiyoruz. Tutar bakanlığın suyunu falan keser şimdi. Önümüz kış, daha bunun elektriği var, doğalgazı var..."

 

Bakanlık Sözcüsü Urazgil, krizin yönetimi için Ulaştırma Bakanlığı ile sürekli irtibat halinde olduklarını da sözlerine eklerken, "Bu işin şakası yok maalesef. Acil bir durumda gerekirse Türkiye'nin tüm yurt dışı internet çıkışlarını kapatarak duruma müdahale edeceğiz" diyerek, herhangi olumsuz bir tweet'in Barack Obama'ya ulaşmadan ne pahasına olursa olsun durdurulacağının garantisini verdi. 
 
Basın toplantısı esnasında bir yandan da devamlı olarak telefonundan twitter'ı kontrol eden Urazgil, "Ohoo bakın çok konuştuk, o arada Sayın Gökçek 14 yeni tweet atmış bile. Şu an bir savaşın eşiğinde bile olabiliriz. Beyler refresh, hemen refresh!" şeklinde bağırarak ekibiyle beraber apar topar toplantı salonunu terketti.