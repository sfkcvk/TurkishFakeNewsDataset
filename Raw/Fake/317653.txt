Meteoroloji Genel Müdürlüğü: ''Erken başlayan Survivor, küresel ısınmanın bir neticesi...'' Baharın müjdecisi olarak bilinen Survivor yarışmasının bu yıl erken gelmesi halk arasında tedirginlik yaratırken konuyla ilgili ilk açıklama Meteoroloji İşleri Genel Müdürlüğü’nden geldi. Normal şartlarda Şubat ayının ortalarında gelmesi gereken yarışmanın bu yıl erken başlamış olmasının küresel ısınmanın bir neticesi olduğu vurgulanan açıklamada, karbon salınımına bağlı olarak atmosferin ısınmasıyla birlikte Survivor başlangıç tarihinin her yıl ortalama 2.7 gün geriye gideceğine de dikkat çekildi. Konuyla ilgili Acun Medya'dan yapılan açıklamada ise, Şubat ayının üçüncü haftasında ilk cemreyle birlikte gelmesi beklenen Survivor'ın bu yıl erken gelmesinin kendileri için de sürpriz olduğu ifade edildi. Her şeye rağmen Survivor'ın başlamasıyla ilgili bir sıkıntı yaşanmadığı belirtilen açıklamada, "Biz zaten Aralık ayından itibaren her an yayına başlayacakmış gibi hazırlıklarımızı yapıyoruz. Dominik Cumuhriyeti eriyen buzullar yüzünden deniz seviyesinin altında kalmadığı sürece bizim için bir problem yok" sözleriyle de kamuoyunu rahatlatacak mesajlar verildi.