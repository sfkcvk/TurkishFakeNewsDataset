"Sıradaki Sanatçı Müzik Okulu"nda Sadece Sabah Programlarına Konuk Olmaları İçin Genç Müzisyenler Yetiştirilecek Televizyon programlarının gitgide artan "konuk şarkıcı" ihtiyacını karşılamak üzere İstanbul, Beşiktaş'ta kurulan "Sıradaki Sanatçı Müzik Okulu", eğitim hayatına başlamak için gün sayıyor. İlk mezunlarını önümüzdeki Eylül ayının sonlarında vermesi beklenen okulun, sabah programları ve talk show'ların bir süredir içinde bulunduğu "yeni albümünün tanıtımını yapmak isteyen şarkıcı konuk" darboğazına kökten bir çözüm getirmesi bekleniyor. 
 
 
 "Bengü'nün dört ay içerisinde Sabah Sabah Seda Sayan'a üçüncü kez çıktığını görünce kafamda bir ışık yandı..." Bu sözler, Sıradaki Sanatçı Müzik Okulu'nun kurucusu Enis Seylem'e (43) ait. Sabah Sabah Seda Sayan'ın ardından izlediği diğer sabah programları ve talk show'larda da programda şarkı söylemesi için dönüp dolaşıp aynı isimlerin konuk edilmesi üzerine böyle bir okul açmaya karar verdiğini belirten Seylem, bu süreçte yaşadıklarını da şöyle anlattı:
 
"Biraz dikkatle bakmaya başlayınca, bir konuğun bazen iki, üç değişik programa katıldığını ya da bir programın aynı konuğu haftada bir davet ettiğini farkettim. Adamlara da yazık, 'Şundan 3 beste aldım, bundan 5 söz aldım, bilmekimin yüreğine sağlık, albüm çok içime sindi, annem de ud çalardı, zaten müzisyen bir aileden geliyorum' ekseninde dönüp duran bir sohbeti insan nereye kadar, kaç sene sürdürebilir? Bir noktadan sonra tıkanıyorlar besbelli, mecburen otomatiğe bağlıyorlar. Bir ara konukları dinlendirmek için galiba, sabah programları sadece kolbastı yayınlamaya başladı ama ona da Flash TV izleyicisi bile bir yere kadar tahammül edebildi. Neyse ki okulumuz ilk mezunlarını bu yazın sonunda veriyor. Biraz daha dayanabilirlerse, hem tv yapımcılarının hem de sürekli bir programa yetişmeye çalışan konukların üzerindeki yükü bir nebze olsun hafifleteceğiz."
 
 
 Okul bünyesinde, öğrencilere iki ay gibi kısa bir sürede ideal birer sabah programı konuğu olabilmeleri için gereken her türlü donanımın sağlanacağını söyleyen Seylem, verilecek eğitimin ana hatlarını şu sözlerle özetledi: 
 
"Zaten her programda söylemeleri gereken toplasanız yedi sekiz tane cümle var, ilk bir ay onları ezberleteceğiz. Kalan bir ay da playback yaparken ağız koordinasyonunu tutturma eğitimi şeklinde geçecek. Kursun sonunda 'Konuk Şarkıcı' sertifikası almaya hak kazanan mezunlarımıza bir de Sezen Aksu tarafından fabrikasyon olarak hazırlanmış tek şarkı ve onun 4 değişik mix'inden oluşan maxi-single albüm vereceğiz. Böylece mezunlarımız önümüzdeki sene 'Bir de sevgili Sezen'den beste aldım. Onun bende gerçekten çok özel bir yeri var. Minik serçe, iyi ki varsın...' falan filan diyerek, evlerimize saatlerce konuk olabilecekler." 
 
"Üç dört ay içerisinde onlarca değişik programa yüzlerce kez konuk olacak mezunlarımızı bekleyen 2 büyük tehlike var: Yüzlerinin eskimesi ve sürmenaj. Ne yazık ki uzun soluklu yapılabilecek bir meslek değil bu. Bir süre sonra mecburen yerlerini bir sonraki dönemin mezunlarına bırakmak zorunda kalacaklar." diyen Seylem, yüzü eskiyen mezunlara milliyet.com.tr'nin 'Bir anda parlayıp sönen yıldızlar acaba şimdi ne haldeler?" galerisinde istihdam olanağı sağlanması için Doğan Medya Grubu ile görüşmelerin sürdürüldüğünü de belirterek sözlerine son verdi.