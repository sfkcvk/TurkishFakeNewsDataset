Leonardo DiCaprio, Kendisi İçin Endişelenen Hayranlarına Seslendi: ''Hesabımda 200 küsür milyon dolar var benim...'' 6. kez aday olduğu Oscar'ı bu kez kazanarak yıllardır süren hasrete son veren Leonardo DiCaprio cephesinde yüzler gülüyor. Şeytanın bacağını sonunda kırmayı başaran 41 yaşındaki oyuncu, tören sonrası yaptığı açıklamada kendisi için endişelenen ve dualarını eksik etmeyen herkese teşekkür ederken, özellikle Türk hayranlarına seslenmeyi de ihmal etmedi: "Size de çok teşekkür ederim, belli ki gerçekten çok ince insanlarsınız ama o kadar endişe edecek bir durum da yoktu aslında. Neticede benim kariyerim belli, hesabımdaki para belli..." Dünkü törenin ardından başarısını doyasıya kutlayan Leonardo DiCaprio, yaptığı açıklamalarla hem oscar hasretinin son bulmasına, hem de kendisi için adeta tek yürek olan Türk hayranlarına değindi. Kariyerine bakıldığında, herkesin IMBD'yi açtığında bile görebileceği basit bir gerçek olduğunu hatırlatan deneyimli oyuncu, ''Buyrun, inceleyin. Orda nerdeyse her sene, hadi her sene değilse bile 2 yılda bir film çektiğimi göreceksiniz. Benim için üzülen arkadaşlara tek filmden ne kalıyor söyleyebilirim isterseniz, ama tadınız kaçar.'' ifadelerini kullanırken, daha sonra özellikle Türk hayranlarına yönelik olan sözlerini şöyle sürdürdü: "Neticede ben 6 kere Oscar'a aday olmuş adamım. Kimse izlemese 100 milyon gişe yapıyor arkadaşlar bunların tanesi. Yani öyle ne üzüldüğünüze, ne de gece uykusuz kaldığınıza değecek bi durum var. Madem bu kadar dertlendiniz, isterseniz adam başı 50 dolar yolliyim ama benim için geçti, bitti. Bundan sonra işlerde de öyle bi değişiklik olmaz, oskarlı oyuncuyum diye kaşem bi 2-3 milyon dolar artar, o kadar... Muhtemelen hiçbirinizin hayatı byunca bir arada göremeyeceği o parayla da ben ne uzarım, ne de kısalırım..." Kariyerinin bundan sonrası için bir nebze olsa da boşluğa düştüğünü de samimiyetle itiraf eden sarışın yıldız, "Tabii ister istemez 'Bundan sonra napıcam ben?' sorusunu kendime soruyorum. Şimdilik bi yanıtım yok, belki bir kez daha oscar kasarım... Ya da belki bundan sonra hiç çalışmasam ve har vurup harman savursam şu ana dek kazandığım parayı kaç yılda bitirebilirim diye onu bi denerim... O da bir meydan okuma aslında... Bakalım artık...'' diyerek, hayranlarını heyecanlandırdı. Bu sözlerinin internete düşmesiyle, ünlü oyuncunun bir kez daha oscar alıp alamayacağı konusundaki tartışmalar ise hızla alevlendi. DiCaprio'ya ödül aldırarak kendisi ile ilgili görevlerini layığıyla ifa ettiklerini söyleyen bazı sinemaseverler ise, henüz oscar kazanmamış, acımalık, gencimsi yeni bir oyuncu bulmak üzere Oscar arşivlerlerine ve internete yöneldiler.