Milli Bayramlarda Dış Temsilciliklere Sıkı Denetim Geliyor Dışişleri Bakanlığı'nın yaptığı istihbarat çalışmaları sonucunda uzunca bir süredir bazı dış temsilciliklerde milli bayramların savsaklandığı ortaya çıktı. Sorumluların cezalandırılması için çalışmalarını sürdüren bakanlık yetkilileri, önümüzdeki bayramlarda da aynı manzaranın tekrarlanmaması amacıyla düğmeye bastı.
  
 
 Yıllardır tüm yurtta, dış temsilciliklerde ve KKTC'de törenlerle kutlanıldığı zannedilen milli bayramların, bayramına göre 35 hatta 40 dış temsilciliğimizde "Burada bizi nereden görecekler. Ne yaptığımızı nereden bilecekler arkadaş?" denilerek ihmal edildiği bildirildi. İstatistiklere göre kutlamaların en çok ihmal edildiği ülke Kenya olurken, Kenya'yı Burkina Faso ve Bolivya temsilcilikleri izledi. Kutlamalar yerine ihaleli batak oynamak, halı saha maçı yapmak gibi bazı akıl almaz eylemlerde bulunulan bu dış temsilciliklerde soruşturma sürerken, Dışişleri bakanlığı akşam saatlerinde yayınladığı bildiriyle durumun kesinlikle kabul edilemez olduğunu ve sorumluların gereken şekilde cezalandırılarak, merkeze çekileceğini açıkladı.
 
 
 Patlak veren bu skandalın önümüzdeki bayramlarda yaşanmaması için çalışmalara şimdiden başlayan bakanlık yetkilileri "Önümüzdeki ilk bayram olan 23 Nisan'da tüm dış temsilciliklerde yoklama alacağız. Yine kaçan, haytalık eden olursa da geriye tek seçenek kalıyor; kaç tane ülkede temsilcimiz varsa, hepsini milli bayramlarda 19 Mayıs Stadyumu'nda toplayacağız..." diyerek, kararlılıklarını ortaya koydular.