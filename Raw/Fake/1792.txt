Nanoteknoloji Devi Hollanda Türkiye'den Teknoloji İthal Etmeye Hazırlanıyor Nanoteknoloji ve nanomoleküler malzeme bilimi konusunda dünyanın en gelişmiş ülkelerinden biri olan Hollanda, "zamanla açma yapan kıyafet" teknolojisini incelemek üzere Türkiye'ye heyet gönderiyor.
 
Technische Universiteit Eindhoven'a bağlı uzmanlardan oluşan heyet, Hollanda ve Türkiye arasındaki bilimsel işbirliği anlaşması kapsamında, nanomoleküler malzemelerin tekstil sektöründeki uygulamalarına yönelik know-how almak için İstanbul'a gelecek. 

 

Nanoteknoloji; tıp, elektronik, tekstil, inşaat ve daha pek çok sektörde kullanılmak üzere, 100 nm (nanometre) ve altındaki boyutlarda malzeme geliştirilebilmesini sağlayan bir bilim dalı. 1 Nanometre ise, milimetrenin milyonda birine (ya da bir futbol sahasının nereden bakılsa en az yüz milyarda birine) denk geliyor.

 

Bu akşam saatlerinde Atatürk Havalimanı'ndan yurda giriş yaptıktan sonra Intercontinental Oteline yerleşecek olan heyet, uçağa binmeden önce kısa bir  basın toplantısı düzenledi. Toplantıda söz alan heyet sözcüsü Jens Von Skaalbaer, Türkiye'nin zannedilenin aksine nanoteknoloji konusunda oldukça gelişmiş bir ülke olduğunu belirtirken "Bundan iki sene önce, yaz tatilinde bu güzel ülkenin cennet köşelerinden Fethiye'ye gelmiştim." diyerek sözlerine başladı. Skaalbaer, Fethiye çarşısında beğendiği bir pantolonun bedeninin olmaması sonucu yaşadığı hayal kırıklığını ve bunu satıcının olumlu yaklaşımı ile nasıl aştığını ise şu sözleriyle ifade etti.

 

"Satıcı bana 'Zamanla açma yapar' dediğinde ben açıkçası buna pek bi anlam veremedim. Yine de en azından götürür oğlana moğlana veririm, eli boş dönmek olmaz. Çok şükür bizim paramız da değerli zaten, bir pantolon nedir ki diye düşünüp pantolonu aldım. Neyse işte. Ertesi sabah pansiyondan bakkala gitmek için çıkarken elime ilk geçenleri giymişim hiç bakmadan. Daha pansiyondan çıkıp bakkala varmazdan ne göreyim? Dün aldığım pantolon, baya bildiğin açma yapmış." 
 "İşin ilginç yanı, bana 'giydikçe ayağınıza oturur o' diye sattıkları 45 numara ayakkabı da ikinci gün 43 numaraya inmişti ve ayaklarıma tam geliyordu" şeklinde konuşan Skaalbaer, böylesi bir malzemenin herhangi bir mağazada pazarlıksız 30, pazarlıkla 5 Euro'ya alınabiliyor olmasının, kendilerini Türkiye'nin nanoteknolojide ne kadar ileri gittiğine ikna etmeye yettiğini belirtti.   

 

Tübitak ile yaptıkları yazışmalar sonucunda İstanbul'da Merter ve Osmanbey semtlerinde yapacakları incelemelerin ardından sırasıyla Bursa ve Denizli'ye geçecek olan heyet, burada da temas ve incelemelerde bulunacak. Oldukça iri oldukları gözlerden kaçmayan Hollandalı bilimadamlarının özellikle zamanla açma yapan tekstil malzemelerine yoğun ilgi göstermesi bekleniyor.

 Gelişmeler hakkında açıklama yapan tekstil esnafı ise, "Valla aynısını biz de iki senedir giyiyoruz, en ufak bi sorun çıkarmadı. Bi şey olursa da biz hep buradayız, arkadaşlar toplu alacaksa yardımcı da oluruz." demekle yetindi.