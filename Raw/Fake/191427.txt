Alkol ve Akaryakıt'a Gelen Son Zamlara Suriyeli Mültecilerden Sert Tepki: "Biz Gürcistan'a gidiyoruz!" Hükümetin bütçe hedefleri doğrultusunda geçtiğimiz hafta alkol ve akaryakıt başta olmak üzere bir çok ürüne yaptığı yüksek zamların ardından yurt genelinde sukunet korunurken, sayıları 100 bin'i bulan Suriyeli mültecilerin zamma tepkisi sert oldu. Benzinin litre fiyatının 4.75 TL olduğu haberinin duyulmasının ardından mülteciler adına bir basın toplantısı düzenleyen Albay Vahab Ahmedi "Önce bu fiyat bölgedeki krizden falandır diye düşündük, geçici bi şeydir diye ses etmedik ama buradaki yerli halktan aldığımız bilgiler savaş falan çıkmasa da zamların rutin bi şekilde yapıldığı yönünde oldu. Bu ne lan? 4.75 Lira'ya benzin mi olur? Suriye'de öldük bittik derken bile 2 Lira'ydı. Daha oturun siz burada, biz gidiyoz..." sözleriyle mülteci kafilesinin en kısa zamanda Gürcistan'a doğru yola koyulacağını bildirdi.

 
 
"Tabii eskiden de özellikle Hatay'dan falan Suriye'ye günü birlik gelip depolarını doldurduktan sonra geri dönen çok insan oluyordu ama biz arada böyle bi fiyat farkı olduğunu inanın bilmiyorduk. Heralde bizim benzinimizi daha çok beğeniyorlar diyorduk. Neticede o işin membağı bizim memleket. Benzinin asıl hasını bizim oradan alacaksın. Böyle gram tortu bırakmadan akar meret. Kafası da güzel olur, temiz olur, sabah ağrı yapmaz..."

 
Kendi aralarında yaptıkları istişareler neticesi güvenli ve ucuz bir bölge olması nedeniyle hep birlikte Gürcistan'a göç etme kararı aldıklarını belirten Ahmedi, halen Suriye'de muhaliflerin kontrolünde bulunan bazı istasyonlardan benzin alarak en kısa sürede yola koyulacaklarını ifade etti. 
 
Deneyimli Albay, "Kimse kusura bakmasın. Yolumuz uzun, paralar da suyunu çekiyor, cebimizde kalanı üç beş kuruşu da burada kazıklanarak tüketemeyiz. Sınırdan son bir kez geçip 2 lira'dan benzini aldıktan sonra kısmetse bi daha dönmemek üzere gideceğiz. Ortadoğusu batsın..." sözleriyle toplantıya son verirken, freeshop'tan ucuz viski ve sigara isteyen gazetecilerin taleplerini ise yanıtsız bıraktı.