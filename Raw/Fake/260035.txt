TEOG Sonuçlarına Göre Çocukları İmam Hatip Lisesi'ne Yerleştirilen İngiliz Aileler, Türkiye'ye Ulaştı TEOG (Temel Öğretimden Orta Öğretime Geçiş Sınavı) sonuçlarının açıklanmasıyla birlikte, Milli Eğitim Bakanlığı tarafından Avcılar Anadolu İmam Hatip Lisesi'ne yerleştirildikleri ortaya çıkan 17 İngiliz öğrenci ve aileleri bu akşam saatlerinde İstanbul'a ulaştı. Yeşilköy Atatürk Havalimanı'nda Bakanlık yetkilileri tarafından karşılanan kafile, geçtiğimiz hafta kendilerine ulaşan tebligata uyarak çocuklarını okula kaydettirmek ve kalacak yer ayarlamak için Türkiye'ye geldiklerini belirtirlerken, Bakanlık müsteşarı Hüseyin Çamalı ise "Yerleştirmede bir karışıklık olmuş olabilir ama biz yine de bu İngiliz yavrularımızı geri çevirmeyi düşünmüyoruz. İmkanlarımız doğrultusunda en iyi şekilde eğitimlerini sağlayacağız..." sözleriyle konuya açıklık getirdi.    Atatürk Havalimanı Dış Hatlar Terminali'nde beraberindeki heyetle birlikte İngiliz öğrenciler ve ailelerini karşılayan Milli Eğitim Bakanlığı Müsteşarı Hüseyin Çamalı, konuklarına "I Love İstanbul" tişörtü, Türk bayrağı ve tesbih hediye ederek "Bugün John'uyla, Charles'ıyla, Steve'i ve Sarah'ısıyla Büyük Britanya'nın, büyük yürekli çocukları.. Hepiniz Türkiye'ye hoşgeldiniz" dedi. Oldukça sıcak görüntülere sahne olan karşılama töreninde öğrencilerle yakından ilgilenen ve "what is your name?" diyerek tek tek isimlerini soran Çamalı, daha sonra konukları ve Bakanlık yetkilileri ile birlikte basın mensuplarının sorularını yanıtladı.    Bir soru üzerine TEOG sonuçlarının açıklanmasıyla birlikte Bakanlığa yönelik eleştirilerin arttığı bir dönemde İngiliz öğrencilerin Türkiye'yi tercih etmesinin kendilerini de şaşırttığını ve sevindirdiğini belirten Çamalı, şunları kaydetti: "Şimdi yeni bir sistem olduğu için bazı ufak aksaklıklar yaşanıyor tabii. Açıkcası kim var kim yok İmam Hatip'e yollayalım derken ülkemizdeki gayrımüslümlerden bir kısmıyla birlikte diğer ülkelerdeki gayrımüslimlerin de İmam Hatip'e yerleştirilmesi gibi bir durum ortaya çıkmış. Sonradan fark ettik, yaklaşık 30 bin yabancı öğrenciye de bu şekilde tebligat gitmiş. Nasılsa sonuç kağıtları Türkçe olduğu için anlamazlar, anlasalar da ciddiye almazlar diye çok üzerinde durmadık ama derler ya her işte bir hayır var diye, sağolsunlar bu 17 aile merak ettikleri için kalkıp ta oradan gelmişler. Az önce kendilerine de söyledim şimdi sizi vesilenizle herkese söylüyorum; Çocuklar burada bi başlasınlar hele, beğenmezlerse yardımcı oluruz sonra. Endişe edecek bir durum yok. Herkese hayırlı olsun..." Çamalı, "Neticede İngiliz meraklı, kim çağırsa gidiyor. Taa kalkıp İŞİD'e de gidenler var oradan. Öyle olsa daha mı iyiydi? Olaya bir de o açıdan bakmak lazım" diyerek açıklamalarına devam ederken, durumun İmam Hatip liseleri için de kendilerini gösterme açısından bir fırsat olduğuna dikkat çekti: "Ben inanıyorum ki bu işin devamı gelecek. Bir sonraki dönem daha fazla İngiliz öğrenciyi okullarımızda misafir edeceğiz. Şimdiden heyecanlıyım, bakalım hangi lisemiz ingiliz öğrencisine ilk kelime-i şehadet'i getirtecek. Belki o okula özel bi ödül bile düşünülebilir..."  Bakanlık müsteşarının ardından söz alan Avcılar Anadolu İmam Hatip Lisesi Müdür Vekili Dursun Alsancak ise öğrencilerle en güzel şekilde ilgilenecekleri ve eğitimleri konusunda Türk öğrencilerden herhangi bir eksiklerinin bulunmayacağı konusunda ailelere teminat verdi. Velilerle yaptığı kısa görüşmede çocukların Anglikan kilisesi'ne bağlı olduklarını öğrendiğini belirten Alsancak, "Biz o işi araştırdık, kiliseye pazarları gidiyolarmış. Gene gitsin, pazar gününe karışan yok. Ama hafta içinde gelsin güzelce dinini ibadetini de öğrensin." derken, çocuklara sağlanacak bazı imkanları da şu sözlerle aktardı: "Ayrıca İngilizce öğretmen açığımız var zaten. Bakanlığımızın da onayıyla bu yavrularımızın bir kısmını boş geçen derslere vermek gibi bir düşüncemiz de var. Ücreti neyse onu da vereceğiz. Noldu? Hem yeni bir din öğrendi, hem de yurt dışında burslu okumuş gibi oldu çocuk. Nerden baksanız aile için de büyük kolaylık..." Konuyla ilgili olarak Türk makamlarının açıklamaları bu yönde olurken, İngiliz aileler ise gösterilen ilgiden oldukça memnunlar. Geçen hafta kendilerine ulaşan tebligat neticesi eşiyle birlikte bir süre düşündüklerini belirten Mildred Coles (43), aslında ilk tercihlerinin Southampton Republic High School olduğunu, İmam Hatip Lisesi'nin ne olduğunu bilmese de çocuğu bir yerlere yerleştirildiği için memnun olduğunu dile getirdi. İnternetten yaptığı araştırmalara göre İmam Hatip Lisesi'nden mezun olan öğrencilerin devlette de kolaylıkla iş bulabildiğini kaydeden Coles, çocuğunu ileride TÜBİTAK Başkanı olarak görmekten gurur duyacağını ifade etti.  Bir diğer İngiliz veli Liam Broady(39) ise "Sistem en yakın okula vermek üzereymiş. Biz Ipswich'te yaşıyoruz. Gerçekten de kuş uçumu olarak aslında en yakın İmam Hatip, Avcılar merkezdeki. O açıdan memnunuz. Zaten dedesi Ernest da torununun hep dini eğitim almasından yanaydı. Ha, belki kiliseye gitseydi daha çok sevinebilirdi ancak yine de Müslümanlık da büyük bir camia. Ben çalışırsa Edward'ın orada da kendini göstereceğine inanıyorum..." sözleriyle mutluluğunu dile getirdi.