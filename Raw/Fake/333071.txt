Fatih'te Bir Eve Yapılan Baskında Yasal Yollarla İkamet Eden Beş T.C Vatandaşı Kıskıvrak Yakalandı... İstanbul Emniyet Müdürlüğü Asayiş Şube ekiplerinin bir ihbar üzerine Fatih'te bir eve yaptığı baskında şok edici görüntüler ortaya çıktı. Baskında, tamamı yasal yollarla Türkiye'de bulunan, doğma büyüme İstanbullu 5 T.C vatandaşı kimlik ve ikametgah belgeleriyle birlikte kıskıvrak yakalanırken, zanlılar sorgulanmak üzere Vatan Caddesi'ndeki Emniyet Müdürlüğü binasına götürüldü. Baskın sonucu evde bulunan 1 kadın, 1 erkek ve yaşları 4 ile 9 arasında değişen 3 çocuk ele geçirilirken, zanlıların ilk ifadelerinde anne-baba ve çocuklardan oluşan T.C vatandaşı normal bir çekirdek aile olduklarını itiraf ettikleri açıklandı. Operasyonu yürüten Asayiş Şube Müdürü Serhan Buçakcı tarafından yapılan açıklamada "Bize gelen ihbar da zaten bu yöndeydi. Yaklaşık 1 aydır bu aileyi izliyorduk. Normal T:C vatandaşı olduklarından emin olunca operasyon için düğmeye bastık" ifadelerine yer verildi. Zanlıların kimlikleri üzerinde yapılan ilk incelemede tamamının yasal yollarla ikamet eden doğma büyüme İstanbullu şahıslar oldukları sonucuna vardıklarını belirten Buçakcı, "Yine de kesin sonuç için Adli Tıp'tan gelecek raporu bekliyoruz. Bir ihtimal sahte kimlik olabilir diye bir umudumuz var."  derken, raporun da olumlu gelmesi durumunda o zaman Fatih'te ne işleri olduğunu, tam olarak neyin peşinde olduklarını ortaya çıkarmak için soruşturmanın daha da derinleştirileceğini kaydetti. Operasyonun ardından ailenin yaşadığı binada ise tam bir şok hakim. Apartman sakinlerinden Amina Rahmani(47), 2 yıldır burada yaşadığını ve kendileri taşındığında ailenin apartmanda ikamet ettiğini belirterek "Sessiz, kendi halinde insanlardı. Bazen kapıda selamlaşırdık. Kendi aralarında anlamadığımız bir dilde konuşurlardı. Nereli olduklarını bilmiyordum ama heralde İranlılar falan diyordum" ifadelerine yer verdi.  Aynı sokaktaki bir marketin sahibi olduğunu belirten Amil Yousaf Hamir adlı esnaf ise "Bazen sipariş götürürdüm. Evde az kişi olması dikkatimi çekmişti aslında ama T.C vatandaşı olabileceklerine hiç ihtimal vermedim. İyi niyetle, 'heralde içerdeki odalarda birlerini saklıyorlardır' diye düşündüm. Normalde bizim buralarda böyle bir şey olması mümkün değil" sözleriyle yaşadığı şaşkınlığı aktardı.