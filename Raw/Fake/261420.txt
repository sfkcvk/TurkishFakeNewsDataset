450 Dolarlık Birikimi İçin Günde 8 Saat Ekonomi Haberlerini Takip Eden Onur Bilgin'e Piyasalardan Sert Tepki... Döviz, altın ve borsadaki sert dalgalanmalar ve önümüzdeki dönemle ilgili olumsuz sinyaller nedeniyle bir haftayı daha gergin bir şekilde geçiren para piyasaları, hırsını küçük yatırımcı Onur Bilgin(32)'den çıkardı. Bilgin'in an itibariyle 450 ABD Doları tutarındaki birikimini korumak için sürekli birşeyler alıp satması ve gözünü ekonomi haberlerinden ayırmaması nedeniyle daha da gerildiklerini belirten finans piyasası temsilcileri, "Zaten kriz çıktı çıkacak diye sinirimiz burnumuzda, bir de bununla uğraşacak halimiz yok. Neyse yıl sonunda beklediği kar verelim çekilsin ayağımızın altından. Yeter..." sözleriyle küçük yatırımcıya olan tepkilerini dile getirdiler. Bilgin'in 450 ABD Doları tutarındaki birikimine ev sahipliği yapan SeSBank'ın Genel Müdürü Halit Özeyciler, belirsizlik nedeniyle herkesin istim üstünde olduğu bir dönemde müşterilerinin parasına sahip çıkma refleksine saygı duyduğunu belirtirken, "ancak bu durum kesinlikle günde 20 kere bankayı arayıp 'Patron ben napiym şimdi bu dolar'ı? Bozdurayım mı bekliym mi? Altın nolur?' diye sormayı mazur göstermez. Sana menüde diyoruz işte, döviz kurunu öğrenmek için 3'e basın, altın için 4'e basın. Bas öğren. Küçük yatırımcı dediğin alır altınını, dolarını, gardroptaki ceketin cebinde acil ihtiyacına kadar bekletir. Böyle baskı mı olur?" ifadelerine yer verdi.  Bilgin'in, telefonda beklediği yanıtı alamadığı zaman üşenmeyip şubeye kadar gittiğini ve kendince gişe memurlarının ağzını yokladığını da sözlerine ekleyen Özeyciler, mudiye şu sözlerle tepki gösterdi:  "Orada da güya fatura yatırmak bahanesiyle gişeci arkadaşlarımıza yanaşıp 'nasıl maaşlar zamanında yatıyor mu? Bir sıkıntı var mı?' falan diye bankanın durumunu öğrenmeye çalışıyor. Ayıptır bu artık. Nereden öğrendiyse Fransız ortağımız olduğunu öğrenmiş bir de. Geçen hafta Gayrettepe şube müdürümüzün odasına dalıp, 'Müdürüm selamlar, bu yeni bakan yabancı yatırımcıyı ürkütür mü sen ne diyosun bu işe?' diye ondan laf almaya çalışmış. Allah aşkına sana ne yani yabancı yatırımcıdan? Bırak sen ya, rahat ol. Neticede bugün ülke batsa senin gidecek paranla bir tane akıllı telefon alınmıyor, neyi zorluyosun?"      Tahtakale döviz piyasası aktörleri ise, gün içerisindeki yoğunluk ve stresin üzerine bir de 'Onur Bilgin geldi mi gelecek mi' sıkıntısının eklendiğini ifade ederlerken, her an ellerinden bir kaza çıkabileceği konusunda uyarıda bulundular. Adının açıklanmasını istemeyen bir döviz broker'ı, Bilgin'in başta kendilerine sevimli geldiğini ve ellerinden geldiğince yardımcı olmaya çalıştıklarını söyleyerek şöyle devam etti:  "Dolar düşünce mesela çok üzülür rengi sapsarı olurdu bunun. Bir keresinde çocuğa bişey olacak diye korkup sırf bu üzülmesin diye dolar topladık piyasadan, kuru yükselttik. Ama yüz verdikçe tepemize çıktı. Bütün gün 20 tane internet sitesi, 5 tane televizyon kanalı takip edip en ufak bir harekette bize geliyor. Hafta sonu eşimle çocuğumla pikniğe gidiyorum, bi telefon: 'Abi pazartesi Fitch açıklama yapacakmış sen ne diyosun?'. Gece 3'te mesaj geliyor: 'Abi FED faizi yükseltmiş, hafta kapanışı için bi tahmin atsana :)'. Ben kapatıcam senin haftanı da yılını da o olacak..."  Bilgin'in son 2 haftadır "Dolar yıl sonunda 6 TL'yi görür mü?" beklentisiyle Tahtakale camiasını darladığını belirten döviz broker'ı "Ona taktı şimdi de. Lan görse noolur görmese nolur? İhracatçı mısın ithalatçı mısın? 6 olsa bunun kazanacağı para maksimum 800 Lira falan. Cebimden vereyim git abi diyorum, gurur yapıp onu da kabul etmiyor" derken, son olarak küçük yatırımcıyı önümüzdeki hafta da piyasada görmeleri halinde hayatının dayağını atacakları konusunda teminat verdi.