"Kibar Feyzo" Filminde Kemal Sunal’ın Arkasında Duran Jandarmaların Hayat Öyküleri Kitap Oldu Kemal Sunal’ın başrolünü oynadığı ve Atıf Yılmaz’ın yönettiği 1978 yapımlı Kibar Feyzo filminde, mahkeme sahnesinde film boyunca Kemal Sunal’ın arkasında duran jandarmalar Mehmet Güneş(55) ve Ubeyd Taş(55), hayatlarını 2000 sayfalık bir kitaba sığdırdılar. Filmin yayınlanmasından sonra çeşitli esprilere konu olan ve en son internet ortamlarında Amerikan Başkanı Barack Obama ile montajlanan ikili, yayınladıkları ortak otobiyografiyle gençlere örnek olmayı hedefliyorlar.

 

İlk baskısı 5000 adet yapılan ve en geç önümüzdeki hafta içinde raflardaki yerini alması beklenen kitabın tanıtımı için kameraların karşısına geçen Mehmet Güneş ve Übeyd Taş, kitabın içeriği ve yazım süreci hakkında oldukça ayrıntılı bilgiler verdiler.

 

Kitabın ilk 500 sayfası, ikilinin çocukluk dönemlerindeki arkadaşlıklarını anlatırken, "yakalamaca", "saklambaç", "misket", "uzun eşek" gibi çokça merak edilen ayrıntıları gün ışığına çıkartıyor. Oldukça sürükleyici geçen ilk bölümün ardından gelen yaklaşık 400 sayfalık 2. bölümde ise ikilinin ergenlik yılları işleniyor. Aynı zamanda, o karanlık yıllarla ilgili olarak kamuoyunun merak ettiği bir çok soruya da cevap olma niteliği taşıyan 2. bölümün, ortalama okuyucu için biraz ağır olduğunu kabul eden ikili, "Ancak yine de okuyucularımız kendilerini zorlayarak da olsa bu bölümü bitirmeye çalışsınlar. Zira sinemadaki kariyerimizin ilk ipuçları da burada veriliyor." sözleriyle okuyuculara ufak bir tüyo vermekten de geri durmadılar.

 

Kitabın en can alıcı kısımlarının Kibar Feyzo filminin çekimlerinin anlatıldığı toplam 600 sayfalık 4. ve 5. bölümler olduğunu vurgulayan Güneş ve Taş ikilisi, bu bölümü yazarken inanılmaz eğlendiklerini ve o günleri adeta tekrar yaşadıklarını belirtirlerken, "Umarız okuyanlar da bu bölümlerden en az bizim kadar keyif alacaklardır." temennisinde bulundular.

 

Gerçek hayatta da askerliğini jandarma olarak yaptığını söyleyen Mehmet Güneş ise filmle ilgili enteresan bir anısını basın mensuplarıyla şöyle paylaştı: "Bir sahnede rahmetli Kemal Abi konuşurken tuvalet ihtiyacımın olduğunu fark ettim. Fakat rolüm gereği hareketsiz kalmalıydım. Askerliğimi zaten jandarma olarak yaptığım için, aldığım eğitimin de yardımıyla o sahneyi tamamlayabildim. Oyunculuk kariyerimin en zor sahnesiydi diyebilirim..."(Editörün Notu: Fotoğraftaki sahne - Soldaki jandarma)

 

Ubeyd Taş ise Kemal Sunal'ı çok özlediğini, filmden sonra hiç görüşmemelerine rağmen, adeta abi-kardeş gibi olduklarını söylerken gözyaşlarına hakim olamadı. "Kemal Abi benim için çok değerliydi." diyen Taş, rahmeti oyuncuyla aralarındaki yakın dostluğu da şu sözlerle anlattı: "Filmden sonra birkaç defa aradım fakat meşgul olduğu için telefonlarıma çıkamadı Kemal Ağabey. Ancak çeşitli kereler bana selam gönderdiğini kahvedeki arkadaşlardan duydum. Keşke şimdi yaşasaydı da Kibar Feyzo'yu yeniden çekseydik..."

 

Toplantı sonunda filmin hayatlarını değiştirmediğini ve kesinlikle halktan kopmadıklarını belirten "çılgın jandarmalar", bundan sonra gelecek yeni tekliflere açık olduklarını söylerek yapımcılara mesaj yollamayı da ihmal etmediler. Şu anda 55 yaşında olduklarını ve "Hababam Sınıfı Askerde" gibi filmlerde yaşlı asker karakterine ihtiyaç duyulması halinde kendi tecrübelerini aktarmaktan mutluluk duyacaklarını söyleyen ikili, son olarak kitabın gelirini kendi çocuklarına bağışlayacaklarını da samimiyetle ifade ettiler.