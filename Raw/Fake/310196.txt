CNN Türk'ten Bedelli Müjdesi: Emekli Askerler, 18.000 TL Karşılığında Zorunlu Canlı Yayın Hizmetini Telefondan Gerçekleştirebilecek... Darbe girişimi sonrası emekli askerlerin canlı yayına çıkma yükümlülüklerini gerçekleştirdiği CNN Türk'ten uzun zamandır beklenen müjdeli haber bu akşam geldi. Kanal, dileyen emekli askerlerin 18.000 TL karşılığında canlı yayın hizmetlerini evlerinden telefonla katılarak yapabilmesinin önünü açan düzenlemede sona yaklaşıldığını duyururken, uygulamanın 1958 ve öncesi doğumlu askerleri kapsayacağı açıklandı. Konuyla ilgili olarak akşam saatlerinde mikrofonların başına geçen CNN Türk Askerlik Dairesi Başkanı İzzet Durmal, kamuoyundan gelen yoğun talepler doğrultusunda bir süredir üzerinde çalışılan "Bedelli canlı yayın konukluğu hizmeti" yasa tasarasında sona yaklaşıldığının müjdesini verdi. Yüzbinlerce emekli askeri ilgilendiren çalışmanın, kamu vicdanı ve kanalın darbe sonrası yorum yapacak hazır emekli muvazzaf asker ihtiyacı göz önünde bulundurularak hassas bir şekilde yürütüldüğünü vurgulayan Durmal, şunları kaydetti: "Burada esas olarak özellikle belli bir yaşın üzerindeki emekli askerler için bir kolaylık sağlamayı amaçlıyoruz. Kanalın yeri malumunuz Bağcılar'da. İstanbul'un ücra köşelerinden biri. Gelmesi, gitmesi, yayın saatini beklemesi, yayında spot ışıklarının altında söz sırasının gelmesini beklemesi falan derken bazı subaylarımız için ciddi bir sıkıntı oluyordu. Bunun tansiyon hastası var, şeker hastası var. Birkaç kere kanalın revirinde tıbbi müdahalede bulunmamız gereken durumlar da yaşandı. Durum böyle olunca hem onlara kolaylık sağlamak hem de kanalın kasasına mütevazi de olsa bir gelir kazandırmak amacıyla böyle bir uygulamayı uygun gördük..." Durmal, Bedelli'nin şu an 1 Ocak 1958 ve öncesi doğumluları kapsayacak şekilde uygulanacağını belirtirken, kanalın konuk sıkıntısı yaşamaması adına gereken önlemlerin alındığının da altını çizdi. Sosyal medyada yer alan "60lılarbedellibekliyor", "CNNTURK62lermüjdebekliyor" ve benzeri kampanyalarla ilgili olarak da "Şu aşamada böyle bir düşüncemiz yok. Haa Allah muhafaza bundan sonra bir darbe girişimi daha olursa o zaman oturur bu talepleri de tekrar değerlendiririz" ifadelerini kullanan Durmal, 58 yaşından gün almamış tüm emekli askerlerin kanal bünyesindeki uygun görülen programlarda bu görevi eksiksiz gerçekleştirmeye devam edeceklerini kaydetti.  "Biz zaten çürük raporu olan, belli bir noktaya kadar Alzheimer gibi rahatsızlıkları bulunan ya da bir şekilde seyahat imkanı bulunmayan emekli askerlerimize gereken kolaylıkları sağlıyoruz. Terlik istirahati olanlar yayına o şekilde katılabiliyor. Sinirleri çok sağlam durumda olmayanları Ahmet Hakan'ın pogramında kesinlikle görevlendirmiyoruz." diyen Durmal, son olarak kanalın bahçesinde yapımı süren CNN Türk Orduevi'nin de Eylül ayı başında hizmete gireceğini belirtererek açıklamalarını noktaladı.