Futbol Camiasından İlham Alan Çalışma Bakanlığı, 'Vasıfsız Eleman' Yerine Bundan Böyle 'Adam Gibi Adam' Kalıbının Kullanılacağını Açıkladı... Çalışma Bakanlığı, iş hayatında özel bir eğitimi ya da mesleki becerisi olmayan, herhangi bir konuda uzmanlaşmamış kişiler için kullanılan 'Vasıfsız Eleman' tabirini gelen talepler doğrultusunda literatürden çıkarmaya hazırlanıyor. Bakanlık, 'Vasıfsız Eleman' yerine özellikle futbol camiasında benzer nitelikleri taşıyan kişiler için yaygın olarak kullanılan ve kulağa hoş gelen 'Adam Gibi Adam' ya da kısaca 'Adam' sözcüklerinin kullanılması yönünde gerekli çalışmaların başlatıldığını açıkladı.  Konuyla ilgili olarak Çalışma Bakanlığı'ndan yapılan açıklamada, söz konusu değişikliğin 'Vasıfsız Eleman' olarak tabir edilen çalışanların talepleri doğrultusunda gerçekleştirildiği belirtilerek şu ifadelere yer verildi: "Özellikle son yıllarda kurumumuza iletilen şikayetlerde 'Vasıfsız Eleman' tabirinden duyulan rahatsızlık sık sık dile getirilmekte idi. Kurumumuzca yapılan araştırma ve incelemelerde, toplumumuzda ve özellikle futbol camiasında vasıfsız, elinden öyle pek kayda değer bir iş gelmeyen kişiler için daha ziyade övgü niteliğinde 'Adam' ve 'Adam gibi adam' tabirlerinin kullanıldığı gözlemlenerek, 'vasıfsız eleman' yerine bu ifadelerin kullanılmasının uygun olduğu sonucuna varılmıştır. Kamuoyunun bilgisine, saygılarımızla arz ederiz..." Değişikliğin hayata geçmesinin ardından İŞKUR tarafından çıkılacak ilanlarda bundan böyle '300 Adam Gibi Adam Alınacak' şeklinde ifadelerin kullanılacağı belirtilirken, uygulama kamuoyu tarafından da olumlu karşılandı. Yaklaşık 15 yıldır çeşitli işlerde vasıfsız işçi olarak çalıştığını belirten Yavuz Aybarlı(32), "Mahallede kime sorsanız benim için de 'Yavuz adamdır' derler ama iş yerine gittiğimde adım vasıfsız eleman oluyor. Halbuki mesela çalıştığı yere benden daha fazla katkısı olmayan bir sürü futbolcuya sahada da adam gibi adam diyorlar. Orada bizim için bir haksızlık oluyordu" sözleriyle değişikliğin bu adaletsizliği ortadan kaldıracağına dikkat çekti.