Ekonomi Bakanlığı'ndan Piyasaları Rahatlatan Açıklama: ''Gerekli önlemler alındı, kriz çıktığında kimleri suçlayacağımızı biliyoruz...'' Mayıs Ayı'ndan itibaren TL'nin hızla değer kaybedip faizlerin yükselmesi nedeniyle Türkiye ekonomisi tekrar çalkantılı bir döneme girerken, piyasaları rahatlatan mesaj bu akşam saatlerinde Ekonomi Bakanı Zafer Çağlayan'dan geldi. Türkiye'den sıcak para çıkışının önümüzdeki aylarda da sürebileceğini ifade eden Çağlayan, "Ekonomi yönetimi olarak hangi dalgalanmada kimi suçlayacağımızı büyük ölçüde netleştirmiş durumdayız. Gezi eylemlerinden döviz lobisine, Soros'tan Arap sermayesine uzun bir liste hazırladık. Afedersiniz Lidyalılar'a kadar yolu var. Elin oğlu parayı icad edecek, ceremesini AKP hükümeti çekecek. Böyle bi şey dünyada görülmüş müdür?" sözleriyle olası bir krize hazır olduklarının sinyallerini verdi. Ekonomi Bakanlığı'nda düzenlenen basın toplantısına Merkez Bankası Başkanı Erdem Başçı ile birlikte katılan Bakan Zafer Çağlayan, "Şu an yanımda oturan Sayın Başçı, gerek verdiği demeçlerle olsun, gerek tutması imkansız fantastik tahminleriyle olsun önümüzdeki zorlu dönemde en güvendiğimiz isimlerden biri. Çok sıkıştığımız noktada kendisini günah keçisi ilan edip görevden alacağız. Hoca değişikliğiydi, o geldi bu gittiydi derken piyasalar biraz oyalanır, bizi kafadan 2 hafta idare eder" diyerek hükümetin MB yönetimine olan güvenini ifade etti. Merkez Bankası Başkanı'nın "Efendim o iş tam öyle değil asl..." şeklinde itirazına fırsat vermeden araya giren Bakan Çağlayan'ın "Allah aşkına sen mikrofonların olduğu yerde konuşma abi. Ağzını açsan dolar yükseliyor" sözleri ise toplantı salonunda neşeli anların yaşanmasına neden oldu. Basın mensuplarının gülüşmelerine "Ehehe bakın piyasalar şimdiden rahatladı bile" diyerek katılan Bakan Çağlayan, hükümetin önümüzdeki dönem  atacağı adımları ise şöyle özetledi: "Arkadaşlar gayet kolay aslında. Döviz fırlayınca isim vermeden bir takım batılı güçlerden gireriz. ABD Merkez Bankası sırf bize kıllık olsun diye piyasadan dolar topluyor desek buna inanacak hatırı sayılır miktarda geriz.. yani iyi niyetli vatandaşımız mevcut. Faizler artarsa daha da basit direkman faiz lobisi, altına bi şey olursa İran-Çin-Rusya ekseni, petrol Suriye müdahalesi, borsa dibe vurursa yabancı yatırımcıdan dış mihraka, oradan ya Soros'a ya İsrail'e yürürüz şimdilik net değil o kısım. Bu süreçte en büyük kozumuz yine tabi ki 'Türkiye'nin büyümesini istemeyenler...'. Yani bir belirtisiz isim tamlaması bu kadar mı belirtisiz olur, gerçekten insan hayret ediyor. Nereye koysan cuk oturuyor namussuz..." Türkiye'nin bahane rezervlerinin olası bir krizle rahat rahat başa çıkabilecek durumda olduğunun altını çizen Çağlayan, "Şu an birden aklıma gelmiyo tabi ama bi düşünsek Karayalçın dönemi borçları var, Kılıçdaroğlu'nun SSK'yı batırması var. Bir çok şey bulunur yani" derken "en kötü ihtimalle son kertede Cehape zihniyetinin kurduğu ülkeydi, batması normal der ordan da sıyırırız" sözleriyle piyasalara güven aşıladı. Ekonomi Bakanı Çağlayan, hükümetin krizi fırsata çevirme konusunda daha önceki deneyimlerinden de bu süreçte sonuna kadar faydalanılacağının altını çizerek, "Aynı oyun Mısır'da Müslüman Kardeşler'e oynandı, Mursi'nin başını da böyle yediler" kozunu her zaman hazırda bulundurduklarını ifade etti.  Toplantının sonunda gazetecilerin sorularını yanıtlayan Bakan Çağlayan, bir soru üzerine inandırıcılık konusunda herhangi bir sıkıntı yaşayacaklarını düşünmediğini, tam tersi işin doğrusunu anlatsalar esas o zaman vatandaşın güvenini kaybedeceklerini iddia etti. "Ben şimdi çıkıp 'değerli vatandaşlarım 10 yıldır diğer gelişmekte olan ülkelerle birlikte biz de nispeten yüksek faiz verdiğimiz için zengin ülkelerden sıcak para çekiyorduk. Yalnız biz o gelen parayı hep gelecek diye düşünüp sanayi yerine paso inşaata yatırdık. Yer gök site, AVM doldu. Şimdi para tekrar gelişmiş ülkelere doğru gidince el elde baş başta kaldık. İnşaat da elimizde patladı' da diyebilirim ama sağolsun halkımızın bize öyle bir itimadı var ki yemin etsem bile inanmazlar" diyen Ekonomi Bakanı, zaten kimsenin böyle uzun ve sıkıcı bir açıklamayı sonuna kadar dinlemeyeceğine de dikkat çekti.