Yaşar Laper (87) - Nejla Laper (81) Çifti, Son Sekslerinin 10. Yılını Sade Bir Törenle Kutladılar  50 yılı aşkın süredir aynı yastığa baş koyan Yaşar Laper (87) - Nejla Laper (81) çifti dün akşam evlerinde düzenledikleri sade bir törenle aralarındaki cinsel birlikteliği noktalamalarının 10. yılını kutladılar. İkilinin çocuklarının ve Nejla Hanım'ın tüm itirazlarına rağmen Yaşar Laper'in ısrarıyla düzenlenen geceye, yaşlı adamın "Bazı şeylerin tükenmesi insanda bir burukluk yaratabiliyor ancak özellikle şu son 10 yılda her ikimizin geldiği hale bir bakınca, sadece 'Bitti de kurtulduk çok şükür' diyebiliyorum" sözleri damgasını vurdu.

 

Bundan tam 10 sene önce son kez birlikte olarak cinsel hayatlarını noktalayan yaşlı çiftin evinde verdikleri davette, sevinç ve hüzün bir aradaydı. Öncelikle kendilerini bu özel günlerinde yalnız bırakmayan çocuklarına ve torunlarına teşekkür ederek konuşmasına başlayan Yaşar Laper, en büyük oğlu Süheyl'den gelen "Ya Baba, sen iyice bir acayip oldun... Böyle şeyler çoluğun çocuğun yanında konuşulacak konular mı Allah aşkına?" şeklindeki tepkiye aldırmadan sözlerini sürdürdü.

 

Kendisine 3 tane pırıl pırıl çocuk bağışlayan cinsel hayatlarını eşi Nejla Hanım'la hep zirvede bırakmak istediklerini ifade eden Yaşar Laper, "Zirvede bırakalım dedik ama tabii o iş öyle olmuyor. Bu işin zirvesi zaten, evliliğin ilk bir senesi falan. Ondan sonrası keçi boynuzundan farksız." derken, çocuklarından gelen tüm uyarılara rağmen açıklamalarına şöyle devam etti:
 
"Evlatlarım, bilmenizi isterim ki hepiniz aşk çocuğusunuz. Anneniz ve ben sizleri aramızdaki aşkla yaptık. He daha iyisini yapabilirdik ama biz de sonuçta bir Angelina - Brad değiliz, bizimkinden anca siz oldunuz işte. Yanlış anlamayın, Nejla Hanım'la çok güzel bir evliliğimiz oldu. Nerdeyse bir ömrü onunla geçirmekten çok mutluyum ama bir yerde artık buna nokta koymak zorunda kalacağınız günler geliyor. En azından birbirinizden tiksinmemek için bunu yapmanız şart. Biz bunu, Allah kahretsin, çok geç farkettik ama sonunda artık bu acıya son vermesini bildik çok şükür. Sadece babanız olarak değil, aynı zamanda bir arkadaşınız olarak sizden ricam, bizim yaptığımız hatayı yapmamanız. Bu iş çirkin bir hal almadan önce nerde duracağınıza çok iyi karar verin lütfen. Baba sözü, dede sözü dinleyin. Adamın asabını bozmayın..."

 

Açıklamaları sırasında, çocuklarının sürekli olarak sözünü kesmesine sinirlenen Yaşar Laper, bir süre konuşmasına ara verirken, Nejla Laper ise düzenlenen bu geceyle kendisinin en ufak bir ilgisinin olmadığını kaydetti. "Valla çocuklar, bu babanızın kafası iyice gitmeye başladı, ne dediğini bilmiyor" diyerek, çocuklarından yana tavır alan Nejla Hanım, "Hadi ne konuştuğunu bilmiyor orası ayrı da, ayıptır söylemesi babanızla biz o şeyi yapmayalı en az bir 20 sene oldu. Ne 10 senesi? Neyin 10 senesi..." diyerek eşini yalanladı.

 

Laper çiftinin küçük oğulları Birol Laper'in (54) "Ya anne, ya baba... Lütfen ama ya, ikinizi o şekilde düşünmek istemiyorum" demesi üzerine gerilen ortam, Baba Yaşar Laper'in "Neyi düşünmek istemiyorsun eşşoleşşek... 54 yaşına geldin, senin de gideceğin yer aynı, şurda insaniyet namına bir uyarı yapıyoruz" sözleriyle iyiden iyiye alevlendi. 
 
Laper ailesi için oldukça güzel başlayan tören, bu atışmalarla birlikte yerini tartışma ortamına bırakırken, ufak torun Naz Nejla Laper'in (7) "dede seks ne?" sorusuyla kısa süreli bir panik yaşandı. Torununun sorusunu yanıtlamak üzere söz alan Yaşar Laper, "Şimdi bu iş için iki bedenin birbiri ile dansı, eşşiz uyumu falan gibi şeyler söylenir ama onlara aldırış etme sen. Seks dediğin, kişinin, hayata, o gün içinde olan bitene dair bütün sinirini karşısındakinden çıkarmasıdır. Zaten dikkat edersen hala bekar olan Sema Halan bu yüzden hep biraz gergin..." derken kızı Sema Laper'in fırlattığı kültablasıyla açıklamalarını yarıda kesmek zorunda kaldı.