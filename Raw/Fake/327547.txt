Kurban Bayramı Tatilinin 10 Gün Olarak Açıklanmasının Ardından Yunanistan'da Olağanüstü Hal İlan Edildi... Bakanlar Kurulu tarafından Kurban Bayramı tatilinin 10 gün olarak ilan edilmesi Yunanistan'ı karıştırdı. Türk turist istilasına karşı olağanüstü hal ilan edilen ülkede ikinci bir emre kadar tüm izinler iptal edilirken, gıda rezervlerinin yetersiz kalması ihtimaline karşı AB'den de yardım istendi. Haberin duyulmasının ardından Yunan Devlet Televizyonu ERT1'den halka seslenen Başbakan Aleksis Çipras, olağanüstü hal kararıyla birlikte ülkede seferberlik ilan edildiğini açıkladı. Gerekli hazırlıkları yapmak için önlerinde çok sınırlı bir süre olduğuna dikkat çeken Çipras, "10 gün sonra yüzbinlerce Türk, 4 kişi içkisiyle, mezesiyle, balığıyla sofra kurdurup 35 Euro hesap gelmesini övmek için gelecekler. 'Abi adam gibi muamele görüyorsun, şezlong parası diye bir şey yok mesela' demek için gelecekler. Eğer şimdiden hazırlanmaya başlamazsak o kadar adama ne meze yetiştirebiliriz, ne uzo, ne de şezlong..." sözleriyle ülkenin ciddi bir kıtlık tehditiyle karşı karşıya olduğuna dikkat çekti.  Çipras, ülkede eli çatal-bıçak tutan herkesin bu akşamdan başlayarak artık hangi mezeyi biliyorsa onu yapması gerektiğini belirtirken, Yunan Deniz Kuvvetleri'ne de bu geceden itibaren sivil teknelerle birlikte balık avına çıkma emri verildiğini ifade etti. Fabrikaların yetersiz kalma ihtimaline karşı OHAL süresince evde kaçak Uzo üretimini de serbest bıraktıklarını açıklayan Yunanistan Başbakanı, "Elinden öyle işler gelen varsa hiç çekinmeden başlasın. Anason temini konusunda biz kendilerine yardımcı olacağız. Artık 3-5 turist kör falan olursa ona da yapacak bir şey yok. Neticede bu bir vatan davasıdır" diyerek herkesi taşın altına elini koymaya çağırdı.  Her ihtimale karşı Avrupa Birliği'ne gıda ve şezlong yapımı için kereste yardımı konusunda başvurduklarını ve sonucun olumlu olmasını beklediklerini söyleyen Çipras, vatandaşları rahatlatıcı mesajlar da verirken son olarak şunları kaydetti: "Benden sonra bir yere ayrılmayın, '300 Spartalı' filmi yayınlanacak. Şanlı ecdadımızın, kalabalık istilacılara kısıtlı imkanlarla nasıl günlerce karşı koyduğunu bir kez daha çoluğunuzla çocuğunuzla hep birlikte izlemenizi istiyorum. Onlar yaptıysa biz de yapabilriz. Yeter ki bir olalım, iri olalım, diri olalım. Kaldı ki şurada 1 hafta yani, sonra izinleri biter dönerler. Çok da şeyapmayın..."