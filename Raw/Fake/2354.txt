Avrupa Demiryolları İşletmecileri Türkiye'ye Sert Çıktı: "İnterrail Yapmayacaksanız En Baştan Söyleyin!" Avrupa Demiryolları İşletmecileri Birliği (UNIFE) Genel Sekreteri Jurgen Zonderschule, Türkiye'deki her 10 üniversite öğrencisinden 7'sinin ders yılı boyunca "Bu yaz kesin Interrail yapıyoruz abi" diye ortada dolanmasına rağmen, tatil zamanı yalnızca 10.000 öğrenciden 2'sinin bu planı gerçekleştirdiğini belirterek, "Her sene gelir-gider hesaplarını buna göre yapıp sonra dünya zarar ediyoruz" dedi.

 
"Bütün sene, 'İspanya'dan başlarız oradan Amsterdam'a geçeriz, 2 gün de İtalya'daki hostellerde takılsak sonra Paris, Prag derken Yunanistan üzerinden döneriz" diye diye dolanan gençlerin fotoğraf galerilerini incelediğimizde çok büyük bir kısmının Ayvalık, Akçay, Altınoluk gibi bölgelerdeki emekli sitelerinde çekilmiş anlamsız tatil fotoğraflarıyla dolu olduğunu şaşkınlık ve üzüntüyle tespit ettik" diyen Zonderschule, interrail yerine bu kadar sıkıcı etkinliklerin seçilmesinin düşündürücü olduğunu belirtti.