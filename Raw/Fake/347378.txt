Ekonomik Çalkantılarla Boğuşan Türkiye'nin Yardım Çağrısına Yine Ülkenin Cumhurbaşkanı Erdoğan Koştu...  Bugün gerçekleştirilen ve insanın aklına türlü türlü şeyler getiren AK Parti Genişletilmiş İl Başkanları Toplantısında konuşan Cumhurbaşkanı Erdoğan, ülkenin birileri tarafından uçuruma sürüklendiğini ve bu duruma daha fazla seyirci kalamayacağını söyledi.. 81 İlin Genişletilmiş İl Başkanlarına konuşan Erdoğan, A Haber izledikleri için ülke ekonomisi hakkında en ufak fikri olmayan İl Başkanlarına ekonomik durum hakkında bilgilendirmelerde bulundu. Ekonominin adeta freni patlamış hafriyat kamyonu gibi bir apartmanın zemin katına girdiğini ve evde yaşayan ikisi çocuk 6 kişinin yaralanmasına sebebiyet verdiğini ifade eden Erdoğan, yaralanan vatandaşlara acil şifalar diledi. "Çoluk çocuğa ülke ekonomisi emanet edilmez. Ederseniz sonuçlarına da katlanırsınız" diyen Erdoğan, ülkenin içinde bulunduğu ekonomik durumun da yanlış politikaların bir sonucu olduğunu vurguladı. Kendisine yetki verildiği taktirde ekonomiyi düzlüğe çıkarabileceğini iddia eden Erdoğan, "Dış borç 500 milyar euroyu aşmış, faizler, kurlar almış başını gitmiş, esnaf kardeşim kepenk kapatma noktasına gelmiş, hastalık var diye kasap kardeşim et satamaz hale gelmiş, fırıncı kardeşim ekmek satarken zarar ediyor, çiftçi kardeşimin mahsulü elinde kalıyor, öğretmen kardeşlerim atanamıyor, daha sayayım mı?" diyerek tepkisini dile getirdi.   Ekonomi dışında 2018 yılı için belirledikleri hemen hemen tüm hedeflere daha şimdiden sadece % 98'lik bir yanılma payıyla ulaştıklarının altını çizen Erdoğan, "2019 yılı hedefleri kusurumuza bakmasın, biraz da onun hedeflerinden gerçekleştirmek zorunda kaldık" şeklinde konuştu. Ülkede kriz varmış olgusu yaratmaya çalışanlara da değinen Erdoğan, kurları normal seyrine, % 25 olan faizleri % 10'un altına ve enflasyonu da yeniden tek hanelere indirdikten sonra bu kriz varmış olgusu yaratanlara hesap soracağını sözlerine ekledi.