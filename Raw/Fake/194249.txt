TBMM Kararıyla Büyükşehir Belediyesi Olan K.Maraş'ta İlk Büyük Şehire Yabancılaşma ve Yalnızlaşma Vakası Bu Sabah Yaşandı. Halk Sevinç İçinde...  Türkiye Büyük Millet Meclisi İçişleri Komisyonu'nun aldığı kararla Büyükşehir Belediyesi ilan edilen 13 ilimizden biri olan K.Maraş'ta ilk büyük şehire yabancılaşma ve kalabalıklar içinde kendini yapayalnız hissetme vakası bu sabah erken saatlerde yaşandı. Belediye Başkanı Mustafa Poyraz tarafından duyurulan gelişme şehirde coşkuyla karşılanırken, yalnızlaşma vakasını yaşadığı açıklanan doğma büyüme K.Maraşlı Hanefi Gülçiçek (28) adlı vatandaşın evi meraklı ziyaretçilerin akınına uğradı. K.Maraş'la birlikte Büyükşehir Belediyesi olan diğer 12 ilde ise heyecanlı bekleyiş sürüyor.
 
Konuyla ilgili olarak bu sabah bir açıklama yapan Belediye Başkanı Mustafa Poyraz, K.Maraş'ın Büyükşehir Belediyesi olmayı çok uzun süredir beklediğini söyleyerek "daha kararın açıklanmasının üzerinden 12 saat bile geçmeden öz be öz K.Maraşlı olan bir evladımızın bu şekilde bir depresyona girmesi ilimizin Büyükşehir Belediyesi olmayı ne kadar fazla hakettiğini göstermesi açısından anlamlıdır" ifadelerine yer verdi. 
 
Depresyona giren Hanefi Gülçiçek'in doğduğundan beri K.Maraş'ta yaşadığını ve askerlik haricinde şehri terketmediğini belirten Poyraz "ilimizdeki psikologlardan aldığımız bilgiler de bu kardeşimizin kendini tam anlamıya şehire yabancılaşmış hissettiğini doğruluyor. Kendisi K.Maraş'ın keşmekeşinden kaçıp Kaş'ta bir butik otel açmak istediğini aynen bu sözcüklerle çevresine ifade etmiş. Ayrıca dün gece 03 sularında şehrimize yeni gelen bir üniversite öğrencisinin Ahır Dağı'na çıkıp 'seni yeneceğim Maraş!' diye bağırdığını duyan vatandaşlarımız var. Ancak bu haberi henüz doğrulatamadık..." derken, Büyükşehir Belediyesi olarak bundan sonraki hedeflerinin K.Maraş'a ilk kitapçısını kazandırmak olduğunu da sözlerine ekledi. 
 
 Büyükşehir ilan edildiğini öğrenen Aydın Belediyesi il genel meclisi, 750 bin kişinin şehrin tam olarak neresinde yaşadığını araştırmak üzere olağan üstü olarak toplandı. Şehirde genel kanı ise, yazın Kuşadası ve Söke'ye gelen turistlerin de yanlışlıkla şehrin nüfusuna eklenmiş olabileceği yönünde.
 
 Balıkesirliler araçlarıyla konvoy yaparak şehri baştan sona turladılar. Yaklaşık 10 dakikada biten turun ardından kenti 24 saat yaşanır hale getirmeye çalışan bir grup Balıkesirli şehirde sabaha kadar açık tek yer olan otogarda sabahladı. Burada sabaha kadar çay içerek Kral TV izleyen vatandaşlar, Büyükşehir olmanın o kadar da heyecanlı bir şey olmadığına kanaat getirerek evlerine dağıldılar.  
 
 Kutlamaların nispeten sakin geçtiği Malatya'da, durumun tam olarak ne getirip ne götüreceğini anlayamayan halk, geceyi televizyon karşısında kuru kayısı yiyerek geçirdi.
 
 Büyükşehir olmalarını deprem kaynaklı zanneden bir grup vatandaş geceyi çadırlarda geçirdi. Şehirde endişe ve panik havası hakim. Yetkililerin ikna çabası sürüyor.
 
 Mültecilerin illerine yerleştirilmesi, ardından Büyükşehir yapılma derken son dönemde iyice kıllanan Hatay halkı, "burada bir boklar olacak ama..." şüphesi ile çevre illere dağıldı.
 
 Mardin'in Büyükşehir ilan edilmesi ilde genel olarak sükunetle karşılanırken, birdenbire Büyükşehir sorumluluğuna terfi eden PKK bölge sorumlusunun köyünde ise coşku hakimdi. 
 
 Kararı sükunetle karşılayan illerden biri de Tekirdağ oldu. Büyükşehir olmayı henüz tam olarak sindiremediği öğrenilen kentin, içine kapandığı zannediliyor.
 
 Manisa yıllardır mesir macununa yaptığı yatırımın karşılığını almanın coşkusunu yaşadı. Şehirde kayda değer başka bir şey olmadığı için kutlama amacıyla halka yine mesir macunu dağıtıldı. Dağıtımın ardından Manisalılar hızla evlerine çekildiler...