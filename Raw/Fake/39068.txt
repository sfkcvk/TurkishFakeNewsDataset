Ankara Emniyeti, Bayram Öncesinde Sahte Çocuk Çetesine Şafak Baskını Düzenledi Büyük bir gizlilikle yürütülen istihbarat çalışmalarının sonucunda Ankara Emniyeti Asayiş Şube Müdürlüğü Ekipleri, bu sabah erken saatlerde Keçiören ilçesinde bir eve baskın düzenledi. Operasyon neticesinde, bayramda çocuk kılığına girerek vatandaşlardan para, mendil ve şekerleme koparmayı amaçlayan 4 kişilik bir çete, çok sayıda çocuk giysisi ve örgütsel dokümanla birlikte ele geçirildi. 
 
 
 
Yapılan baskında gözaltına alınan zanlılar H.T (28), A.K(34), O.H(32), T.D(27) ilk ifadelerinin alınmasının ardından adliyeye sevk edildiler. Çete üyelerinin saklandıkları evde bulunan, çok sayıda altı ışıklı ayakkabı, ben10 armalı tişört ve kol saatleri ile kısa pantolonların yanı sıra çocuk taklidi eğitimi için kullanılan Emel Müftüoğlu DVD'lerine de emniyet birimleri tarafından el konuldu. 
 
 
 
Operasyon sonrası basına kısa bir açıklama yapan Asayiş Şube Ekipler Amiri Sinan Türkmen, meslek hayatı boyunca ilk kez böylesine çaresiz bir çeteyle karşılaştığını belirtirken, "Yani bakıyoruz cüce falan da değiller. Bildiğimiz eşek kadar adamlar bunlar. Niye böyle bir yola girdiklerini, kimi dolandırmayı hayal ettiklerini hala çözebilmiş değiliz. Sırf izlemesi eğlenceli olurdu diye, keşke bıraksaydık da deneselerdi demiyor değiliz; ancak cezada indirime gitmek için sorguda dahi çocuk taklidi yapmaya çalışmaları, bardağı taşıran son damla oldu. Her haliyle çok acıklı görünüyorlardı. İnanın operasyonun başarısından bile zerre tat alabilmiş değilim." sözlerine yer verdi.
 
 
 
Bir basın mensubunun "Bu şekilde eylem yapmak isteyen başka çeteler de olabilir mi?" sorusunu "Ne bileyim. Yoktur inşalah." şeklinde yanıtlayan Türkmen, "Peki vatandaşlar bayramda kapıya gelen çocukların sahte olmadığından nasıl emin olabilirler?" şeklindeki soruyu da uzunca bir süre sessiz kaldıktan sonra şöyle yanıtladı: 
 
"Bildiğimiz kadarıyla, çocuklar genelde belli bir boyun altında oluyorlar. Vatandaşlarımız kapılarına 1.40'ın üstündeki kişiler geldiğinde şüphelenebilirler. Tabii çok kısa boylu ya da cüce tabir ettiğimiz kişiler de var şimdi düşününce. Tam emin olmak için en iyi yöntem çocuklara kimlik sormak. El öpüp harçlık isteyen şahıs 12-13'ün yaşın üstündeyse veya kimlik olarak sürücü ehliyeti ibraz ediyorsa, büyük ihtimale çocuk değildir. Bu durumda yine polise haber... Allah'ım, oturup ciddi ciddi anlattığım şeye bak ya..."
 
Son olarak, vatandaşların çocukla yetişkini birbirinden ayırt etme konusundaki yetkinliğinin, varsa bu tarz başka çetelerle mücadele konusunda en etkili silah olacağını ifade eden Türkmen, "Zaten onu bile yapamayan vatandaşa biz ne desek boş. Bunlar dolandırmasa bir başkası bambaşka bir şekilde dolandırır. En iyisi onlar hiç evlerinden çıkmasınlar, kapıyı da kimseye açmasınlar." sözleriyle açıklamalarını noktalarken, tüm Türkiye'ye iyi bayramlar dilemeyi de ihmal etmedi.