Geleneksel Eurovision Şarkısını Yerme Festivali Sona Erdi Her yıl Türkiye'den Eurovision'a gidecek şarkının açıklanmasını takip eden ilk haftasonu gerçekleştirilen geleneksel "Eurovision Şarkısını Yerme Festivali"nin 38. si bu yıl Maçka Küçükçiftlik Park'ta gerçekleştirildi. Açık havayı fırsat bilen İstanbulluların yoğun ilgi gösterdiği festival geçmiş yıllarda olduğu gibi yine hayli renkli görüntülere sahne olurken, katılımcılar bu seneki temsilcimiz olan Can Bonomo ve şarkısı "Love me back"i doyasıya eleştirme imkanı buldular.
 
2012 yılında Türkiye'yi Eurovision Şarkı Yarışması'nda temsil edecek olan "Love me back" adlı şarkının barkovizyonda gösterilmesiyle başlayan festival, iki gün boyunca düzenlenen çeşitli etkinlik ve yarışmalarla devam etti.

 
"Şarkıda Bir Hata Da Sen Bul" yarışmasında ise bu sene birinciliği "'Love me back' ingilizce'de 'beni arkamdan sev' anlamına gelir, doğrusu 'love me again' olmalıydı" iddiasıyla lise 2. sınıf öğrencisi Kerim Günçınar aldı. 
 
Bu yılın en fazla ilgi çeken etkinliği ise beklendiği şekilde "Solist seçimi neden yanlış?" münazara yarışmasıydı. Can Bonomo'nun kıyafet seçimini, Çöpçüler Kralı'ındaki Kemal Sunal'ı andırması nedeniyle eleştiren grupla, "yanlış anlaşılmasın ırkçı değiliz ama bir yahudinin bizi temsil etmesi ne kadar doğru?" tezini savunan grup arasında kıran kırana bir çekişmeye sahne olan münazara 8. saatin sonunda her iki grubun "dünyayı aslında yahudiler yönetiyor" ortak tezinde buluşmasıyla neticelendi
 
Ana sponsor Hamidiye Suları'nın yine hiç durmadan konuşan katılımcılara su yetiştiremediği festival, her sene olduğu gibi "Avrupa'da Eurovision'u Kimse Sallamıyor" adlı marşın her bir ağızdan söylenmesiyle sona erdi.