Suudi Arabistan'daki Prens Olayını Çözemeyen Dışişleri Bakanlığı, Bu Kez Kaybeden Tarafta Olamama Riskiyle Karşı Karşıya Suudi Arabistan’da 11 prens ve onlarca bakanın gözaltına alınmasıyla başlayan Veliaht Prens darbe sürecinin üstünden 4 gün geçmesine rağmen tarafını seçemeyen Türkiye, ülkedeki prens olayını çözememesi nedeniyle kaybeden tarafta olamama riskiyle de karşı karşıya geldi. Bölgesel ve küresel gelişmelere bir şekilde dâhil olup her seferinde kaybeden tarafta olmayı başaran Türkiye, bu kez zorlu bir sınavla karşı karşıya. Suudi Arabistan’da patlak veren taht kavgasında karmaşık aile yapısı ve sayıları henüz kesin olarak bilinemeyen prensler gibi nedenlerle adeta hanedan batağına saplananan Dışişleri Bakanlığı'nda, sıkıntı had safhada. Soy ağacını çözmeden rasgele seçeceği bir tarafı seçmek suretiyle kaybeden tarafta olamama riskini almak istemeyen Türkiye, Dışişleri Bakanlığı bünyesinde kurulan ve içinde uluslararası ilişkiler, tarih ve genetik uzmanlarının yer aldığı kriz masasıyla soruna bir çözüm bulmaya çalışıyor. Dışişleri Bakanlığı’nda kurulan kurul adına açıklamalarda bulunun ünlü Genetikçi Feyzi Ürkek, işe Suud hanedanlığının kurucusu İbni Suud’un 35 çocuğunu mercek altına alarak başlayacaklarını belirtti. Kurul üyelerinin iş bölümü yaptığını belirten Ürkek şunları kaydetti: “Öncelikle işimizin iğneyle kuyu kazmaktan farksız olduğunu belirtmek isterim. Zira çölde kum, Suud’da çocuk. Kral başına ortalama 30 hanım ve 45 çocuktan bahsediyoruz. Bu kadınlar hangi sülaleden geliyor, hangisinden kaç çocuğu var, bugüne kadar en çok hangi hanımından olan çocuklar kral olabilmiş gibi istatistikler üzerinde çalıştığımızı söylersem nasıl bir zorlukla karşı karşıya olduğumuzu da tahmin edebilirsiniz. Genetik haritayı tamamlayabilirsek bir sonraki aşamada tahta çıkmada etkili olan meselelere, siyasi bağlantılara falan geçmeyi planlıyoruz. İşimiz yaver giderse hangi prensin tahta çıkma olasılığının yüksek olduğunu bir bilgisayar algoritmasının da yardımıyla bulabiliriz diye düşünüyoruz...” Ürkek, analiz sürecinin tamamlanmasının ardından tahta çıkma olasılığı bulunmayan prenslerden rastgele seçilen bir tanesinin desteklenebileceğini belirtirken, "Oradan sonrası artık dışişlerimizin uzmanlık alanıa giriyor. Adaylar arasında en yanlış ismi bulup en olmayacak şekilde destekleyecekleri konusunda benim bir vatandaş olarak güvenim tam" sözleriyle de kamuoyunu rahatlatacak mesajlar verdi.