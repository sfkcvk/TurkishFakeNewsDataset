Sanayi Bakanlığı, Yapı Market Bağımlısı Vatandaşlarla Ağır Sanayi Hamlesi Yapmaya Hazırlanıyor Sanayi Bakanlığı, uzun yıllardır özlemi çekilen ağır sanayi hamlesini, yapı markette satılan ürünler konusunda uzmanlaşmış vatandaşlarla hayata geçirmek için gün sayıyor. Bakanlık Müsteşarı Davut Elverdi tarafından kamuoyuna tanıtılan projenin uygulamaya girmesiyle, yapı market tutkunu vatandaşlar görüldükleri yerde zorunlu hizmet altına alınarak, kamuya bağlı işletmelerde, endüstriyel tasarımcı, kaynakçı, mühendis, CNC operatörü, frezeci gibi pozisyonlarda görevlendirilecek. 
 
 
 
Projenin Türkiye için bir devrim niteliğinde olduğunu kaydeden Elverdi, “Yapı marketler sayesinde, özellikle son 10 yılda, tornavida tutmayı beceremeyen bir insan topluluğundan en karmaşık yapıda mobilyanın montajını dakikalarla ölçülen süreler içerisinde yapabilen bir millet yaratmayı başardık. Artık yeterli sayıda vatandaşımız birçok ürünün tasarımı, üretimi ve tamiri konusunda uzmanlık kazandı. Bu vakte kadar yeteneklerini evlerine lüzumsuz raflar yapıp, her gördükleri duvarı matkapla delerek değerlendirdiler ama yeter. Heveslerini aldılar işte. Artık gerçekten işe yarar, mala davara faydası olan bir şeyler yapmalarının zamanı geldi. Zaman birlik beraberlik zamanıdır. Erkeği, kadını, genci, yaşlısı, Kürdü, Lazı, Çerkezi el ele verip ağır sanayi hamlesini bir hayal olmaktan çıkarmak zamanıdır.” şeklinde konuştu.
 
 
 
Öncelikle 30 yaşın üzerindeki şehirli erkekler olmak üzere yapı marketlerde sergilenen ürünlerin orasını burasını incelemekte olduğu tespit edilen müşterilerin fabrikalara yerleştirilmesiyle projeye start verileceğini belirten Bakanlık Müsteşarı, "Tabii ki kendileri gönüllü olarak gelsinler isteriz ancak direnmeye, zorluk çıkarmaya çalışanlar olursa onları da gerekiyorsa kolluk kuvvetleri yardımıyla hizmet altına alacağız. Bu bir vatan borcudur." diyerek Bakanlığın proje konusundaki kararlılığını gözler önüne serdi. 
 
Türk halkının biraz gecikmiş bile olsa sonunda tam anlamıyla bir sanayi toplumu haline gelmesi için tarihi bir fırsat yakalandığını ifade eden Elverdi, sözlerini şöyle tamamladı:
 
"Teknik liseydi, çıraklık okuluydu derken bir türlü çözemediğimiz yetişmiş eleman sorununu da böylelikle aşmış bulunuyoruz. Şu an için üzüldüğümüz tek şey, ülkedeki bu potansiyeli nasıl daha önce farkedemediğimiz. Vatandaşlarımız belki bu uğurda sayısız iş kazası geçirdi. Kendilerini kesip biçtikleri yetmezmiş gibi çevrelerinde de tahribat yarattılar, dişlerinden tırnaklarından artırdıklarını senede en fazla iki kez kullandıkları matkaplara yatırdılar ama işte sonunda sessiz sedasız yeni bir sanayi devriminin alt yapısı hazırlandı. Unutmamak gerekir ki, bundan 100 küsür sene önce batının da bu noktaya gelmesi hiç kolay olmamıştı. Onlar da bedel ödediler..."
 
 
 
Yeni uygulama ile ilgili ayrıntıların önümüzdeki günlerde Sanayi Bakanlığının İnternet sitesinde duyurulacağı belirtilirken, projenin başlangıç noktasının ise yüzlerce alışveriş merkezindeki yapı markete ev sahipliği yapan başkent Ankara olması bekleniyor.