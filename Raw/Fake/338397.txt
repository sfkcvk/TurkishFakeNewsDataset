Üniversiteye Giriş Sistemi Sil Baştan Değişiyor: Cumhurbaşkanı Erdoğan Öğrencileri Tek Tek Mülakatla Seçecek... Geçtiğimiz hafta Boğaziçi Üniversite'sinde bir grup sol görüşlü öğrencinin gerçekleştirdiği eylemle birlikte üniversitelerde Cumhurbaşkanı Erdoğan'ın tasvip etmeyeceği türde öğrenciler barındığı ortaya çıkarken, skandalın ardından harekete geçen ÖSYM, üniversiteye giriş sistemini sil baştan değiştirmeye hazırlanıyor. 19 Mart Pazartesi günü Boğaziçi Üniversitesi'nde Afrin harekâtına katılan askerler için lokum dağıtan öğrencilere, başka bir grup öğrenci 'İşgalin ve katliamın lokumu olmaz' yazılı pankart açarak tepki göstermiş, iki öğrenci grubu arasında kısa süreli gerginlik yaşanmıştı. Olaya sert tepki gösteren Cumhurbaşkanı Erdoğan'ın talimatıyla öğrencilerden bir kısmı gözaltına alınırken, Erdoğan bu öğrencilerin derhal okuldan atılmasını da istemişti.  Sıcak gelişmeyle birlikte üniversitelerde Cumhurbaşkanı Erdoğan'ın tasvip etmeyeceği türden öğrencilerin bulunduğu da açığa çıkarken, skandalın taraflarından olan ÖSYM, 1 haftalık sessizliğin ardından bugün bir basın açıklaması düzenledi. Açıklamada, yaşanan durumun affedilecek bir tarafı olmadığını ancak sorunun kendilerinden değil, öğrencileri sadece belli soruları çözme becerilerine göre üniversitelere yerleştiren sistemden kaynaklandığını belirten ÖSYM Başkanı Süleyman Arpacılar, "Öyle olunca da tabii kim yerli ve milli kim değil ayrıt etmek çok mümkün olmuyor. Doğru şıkkı tutturan elini kolunu sallaya sallaya üniversiteye giriyor. Komunist mi anarşist mi bilemiyoruz. Bunun kesinlikle değişmesi lazım" sözleriyle mevcut sistemin Türkiye'nin ihtiyaçlarına yanıt veremediğini aktardı. Benzer skandalların yaşanmaması için önümüzdeki yıldan itibaren üniversitelere girişte sınavla birlikte mülakat yöntemine geçilmesinin en sağlıklısı olduğuna işaret eden Arpacılar, belli bir puan barajını geçen öğrencilerin bizzat Cumhurbaşkanı Erdoğan tarafından birebir görüşme yöntemiyle devlet üniversitelerine yerleştirilmesiyle sorunun kökten çözüleceğini dile getirdi.  Özel üniversitelerde okumak isteyenlerin yine eskisi gibi sınavda aldıkları puana göre yerleştirileceğini belirten ÖSYM Başkanı, "Bu uygulama sadece devlet üniversitelerini kapsayacak. Neticede üniversiteler devlete, devlet de sayın Cumhurbaşkanımıza ait olduğuna göre kendi üniversitesinde kimi okutacağına karar vermesinden daha doğal bir şey olamaz. Beğenmeyen varsa gider özel üniversitede okur. Ona karışmayız" sözleriyle uygulamanın demokrasiyle ve eğitimde fırsat eşitliği ilkesiyle çelişmediğinin de altını çizdi.  ÖSYM'nin önerisiyle ilgili olarak henüz Cumhurbaşkanı Erdoğan'dan bir yanıt gelmezken, Cumhurbaşkanlığı Sözcüsü İbrahim Kalın "Tabii sayın Cumurbaşkanımıza biraz iş yükü çıkaracak ama prensip olarak öneriyi doğru buluyoruz. Belki tek tek değil de 3'erli 5'erli gruplar halinde mülakatlarla da o sorunu aşabileceğimize inanıyorum. " diyerek Saray'ın da yeni sisteme sıcak baktığını ifade etti.