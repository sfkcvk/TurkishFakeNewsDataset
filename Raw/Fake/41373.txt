Mahmutpaşa Esnafı ve Tüketiciler Birliği'nden Ortak Basın Açıklaması: "Röportajlarda söyleyecek yeni bir şeyimiz yok" 20 Eylül 2010 günü başlayacak olan yeni eğitim ve öğretim yılı öncesi bir araya gelen Tüketiciler Birliği ve Mahmutpaşa esnafı temsilcileri, her yıl olduğu gibi bu yıl da kendileriyle çarşı-pazar röportajı yapmak için gelmeye hazırlanan TV muhabirlerine karşı ortak bir basın açıklamasının altına imza attılar. Açıklamada kısaca, "Maalesef size verebileceğimiz yeni bir cevap yok, lütfen aynı soruları bir kez daha sormak için gelmeyin." denilirken, durumda bir değişiklik olduğu takdirde basın mensuplarına mutlaka bilgi verileceği de belirtildi.

 

Bu sabah, Tüketiciler Birliği'nin İstanbul Şişli'deki merkez ofisinde bir araya gelen her iki kesimin temsilcileri, ortak bir basın toplantısı düzenlediler. Toplantıda söz alan Mahmutpaşa Esnaflar Derneği Başkanı Süleyman Yaren, basın mensuplarına seslendiği konuşmasında şu sözleri kaydetti:

 

"Değerli arkadaşlar, uzun yıllardır gerek dini bayramlarda olsun, gerek yılbaşlarında, okulların açılma zamanlarında olsun sık sık sizlerle bir araya geliyoruz. Bir çoğunuzu ismen tanıyorum, bazılarınız neredeyse benim elimde büyüdünüz. Her birinizi evladım gibi seviyorum ama lütfen artık bu sene de 'Satışlar nasıl gidiyor? Piyasada bir canlılık var mı? Fiyatlar geçen seneye göre ne durumda?' diye gelmeyin. İnanın artık biz Mahmutpaşa esnafı olarak her defasında aynı cevapları vermekten, 'İşler kesat, daha siftah yapmadım, bakan çok ama alan yok.' demekten utanır olduk."

 

Açıklamasına, "Beni yanlış anlamanızı istemem değerli kardeşlerim: Sizleri Mahmutpaşa'da görmekten her zaman mutluluk duyarız. Başka zaman olsun, muhabbet etmek, bir çayımızı içmek için gelin; başımızla beraber." sözleriyle devam eden Yaren, ancak bir daha ana haber bülteni için çarşı-pazar röportajı yapmaya gelen olursa kalbini çok kötü kıracaklarının da altını çizdi.

 

Toplantıda daha sonra söz alan Tüketiciler Birliği sözcüsü İsmet Gergef ise Yaren'in açıklamalarını destekler yönde konuştu. Tüketiciler olarak daha önceki yıllarda olduğu gibi bu yıl da dar gelirli olduklarını ifade eden Gergef, "Bizim de 'Fiyatları nasıl buldunuz?' sorusuna verebileceğimiz yeni bir cevabımız yok." diyerek, şöyle devam etti: "Yine de çok merak eden varsa, hazır hepiniz bir araya toplanmışken bir kez daha söyleyeyim: Fiyatları yine ateş pahası bulduk. Her zamanki gibi bütçemize göre bir şeyler bakıyoruz, ama evet yine her şey çok pahalı. İnanın biz de çok mahcubuz size karşı ama söyleyebileceğimiz başka bir şey gerçekten yok, gerçek anlamda sözün bittiği yerdeyiz..."

 

Basın mensuplarının aklına çok orijinal, yeni bir soru gelmedikçe Mahmutpaşa'ya kadar zahmet etmelerine gerek olmadığını belirten Gergef, "Öyle bir durum yoksa lütfen ne bizi daha fazla mahçup edin, ne de siz yorulun. Geçen senelerde çektiklerinizin tarihlerini değiştirerek kullanın. Ha bizim de aklımıza yeni bir şey gelirse, gerek ben olayım gerek Süleyman Bey olsun, mutlaka sizinle paylaşırız zaten..." diyerek sözlerine son verdi. 

 

Toplantı sonrası basın mensuplarının sorularını yanıtlayan Süleyman Yaren ise, "Peki bu sene fiyatlar geçen seneye göre nasıl?" şeklindeki bir soruya karşılık olarak, "Hasbinallah" dedi ve ekledi: "ve nimelvekil..."