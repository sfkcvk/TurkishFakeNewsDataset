Ders Çalışma Esnasında Başlayan “Okulun en güzel kızı kim” Tartışması Yine Felaketle Sonuçlandı: 8 F, 2 Ders Tekrarı İstanbul Mecidiyeköy'deki bir öğrenci evinde geçtiğimiz günlerde başlayan "Bölümün en güzel kızı kim?" tartışmasında bilanço ağır oldu. Halen İstanbul Teknik Üniversitesi Mimarlık bölümünde eğitimlerini sürdüren 5 erkek öğrencinin ders çalışmak için bir araya gelmesiyle başlayan tartışma alkolün de tesiriyle kısa sürede büyürken, aradan geçen dört günün ardından bir uzlaşıya varamayan taraflara polis müdahale etmek zorunda kaldı. Kokudan şüphelenen komşuların ihbarıyla olay yerine gelen polis ekipleri, kapıyı kırarak girdikleri evde kan donduran manzarayla karşılaştılar: 8 F, 2 ders tekrarı... Öğrencilere yapılan ilk müdahalenin ardından olay yerini güvenlik çemberine alan polis ekiplerinin oldukça sarsılmış olduğu gözlerden kaçmazken, evde karşılaştıkları manzarayı hakkıyla anlatmanın mümkün olmadığını söyleyen Polis Memuru Rıza Karaalp, "Kapıyı kırıp içeri intikal eden ilk ekipteydim. Şahsen 16 senelik polisim, neler gördüm ama o gece gördüğümüz şeylerin tamamını burada anlatabileceğimi sanmıyorum... Hepsi baksırla oturan 5 tane herif, leş gibi kokmuş ortalık... Kıllı kıllı, çıplak erkek bacakları, bira şişeleri... Her yer bira şişesi... O koku..." demekle yetindi. Sağlık ekiplerince ilk müdahaleleri olay yerinde yapılan gençler, daha sonra Mecidiyeköy Karakolu'na götürülerek polise ifade verdiler. İlk sorgularının ardından serbest bırakılan öğrencilerden S.D. (21) çıkışta basına yaptığı açıklamada, "Biz öyle normal normal ders çalışıyorduk. Arkadaşlardan biri ‘Olm Selin nasıl kız ama' diye bi laf attı ortaya. O öyle deyince, başka bi arkadaş Figen’in de en az Selin kadar güzel olduğunu iddia etti. O esnada muhabbeti duyan diğer bi eleman da bira almaya gitti, yanlış hatırlamıyosam film de oralarda bi yerde koptu..." derken, S.D.'nin ev arkadaşı olduğunu ifade eden F.H (20) ise şöyle devam etti: "Şimdi tabii Selin tamam da, Ebru varken Figen'in lafı edilir mi allaanızı severseniz? Cavide var bi de, tamam güzel hatun Allah için de, ama yani onu da eşe dosta nası anlatacaksın? Düşünsenize, yeni hatun buldum abi diyeceksin, adı ne diyecekler, Cavide! O onun kafasında nasıl canlanacak? Olacak şey mi yani lütfen ya..." Durumu polise ihbar ederek tartışmanın daha fazla kontrolden çıkmasını önleyen apartman sakini Ahmet Çatık (37) ise, olayı bir süredir apartmanda ince ince peydahlanan kesif koku sebebiyle farkettiğini aktardı. Öğrencilerin son zamanlarda dayanılmaz hale gelen gürültüsünden zaten rahatsız olduğunu dile getiren Çatık, "O gece apartmana girdiğimde çocukların dairesinden gelen koku bardağı taşıran damla oldu diyebilirim. O yani artık bambaşka bi şeydi. Afedersiniz böyle beklemiş et, nasıl diyeyim, zamanında mahalle arası karate salonları vardı, ordaki gibi ayak desen o değil, ter desen tek o da değil... Böyle pis, kesif..." dedi ve ekledi: "Orada zaten bi an kendimden geçmişim. Öyle kaç dakka yattım kaldım bilmiyorum ama kalkınca aradım polisi işte, gelip müdahale ettiler sağolsunlar..." Son zamanlarda sıklaşan bu tip vakalar üzerine görüşlerine başvurulan rehberlik uzmanları ise, öğrencilerin sık sık bu tarz yanılgılara düşebildiğini ve ders çalışmak için bir araya gelmelerin genelde ders tekrarı ile sonuçlandığının altını çizdi. Aileleri bu konuda dikkatli olmaya davet eden yetkililer, “Beş arkadaş bi araya gelip ders çalışacakmış, öyle bişey yok. Beş tane o yaşta adamı aynı eve doldurursan oradan hayırlı bişey çıkmaz. Herkes otursun evinde insan gibi dersini çalışsın." diyerek önemli uyarılarda bulundu.