Ruşen Amca'nın Oğlu, Evinde Ölü Bulundu Ruşen Amca'nın bir süredir gözlerden uzak bir yaşam süren, uzun boylu ve başarılı oğlu (32), İstanbul Çengelköy'deki içi full yapılı, ferah ve öğleden sonra güzel ışık alan dairesinde ölü olarak bulundu. 

 

Ruşen Amca'nın oğlunun apartman komşuları, daire kapısının önünde birkaç haftadır biriken zarflar ve içeriden gelen koku sebebiyle şüphelenerek dün sabahın erken saatlerinde polisi aradılar. Asayiş ekiplerinin olay yerine intikal etmesinden kısa bir süre sonra apartmana gelen, Ruşen Amca'nın Erdek'teki yazlıktan komşusu Kemal Demirci'nin(47) de aralarında bulunduğu grup, içi full yapılı, kombili ve pimapenli köşe daireye girdikten kısa bir süre sonra Ruşen Amca'nın oğlunun cansız bedeni ile karşılaştı.

 
Çevresi tarafından da başarılı ve hayat dolu bir genç olarak bilinen Ruşen Amca'nın oğlu, Marmara Üniversitesi İşletme bölümünü bitirdikten sonra Amerika'da yüksek lisans öğrenimini tamamlayıp geçtiğimiz yıl Türkiye'ye dönerek kendi adını taşıyan bir medya planlama şirketi kurmuştu. Üniversite yıllarında arkadaş çevresi tarafından önce "Sinem'in erkek arkadaşı", daha sonra da "Sinem'in eski sevgilisi" sıfatlarıyla anılan Ruşen Amca'nın oğlu, Amerika'da okuduğu dönemde de "Ruşen Amca'nın Amerika'da master yapan oğlu" olarak çevresinde büyük bir merak ve takdir uyandırmıştı.

 

Ruşen Amca'nın oğlunun cesedine ulaşılmasının ardından, kendisinin İstanbul Teknik Üniversitesi'nde Şehir Bölge Planlama ve Endüstriyel Tasarım bölümlerinde çift anadal yapan ve 2 yıldır uluslarası bir şirkette iş geliştirme uzmanı olarak çalışan en yakın arkadaşı Efe Görmüş'ün(32) de polis tarafından ifadesine başvuruldu. Polise verdiği ifadede Ruşen Amca'ın oğlunun son zamanlarda biraz garip davrandığını söyleyen Görmüş, "Nasıl söyleyeyim, sanki bir çeşit kimlik bunalımı yaşıyor gibiydi. Bu durumdan biraz da babasını suçladığı için sık sık aralarından sert tartışmalar geçtiğini de ben şahsen biliyorum." diyerek Ruşen Amca'nın oğlu gibi başarılı bir gencin kendi canına kıymış olabileceğine hala inanmak istemediğini belirtti. 

 
Evlatlarının zamansız kaybıyla zor günler yaşayan Ruşen Amcalar cephesinden henüz bir açıklama gelmezken, aileye yakın kaynaklar, Ruşen Amca'nın oğlunun isminin İstanbul Ümraniye'de yaptırılacak bir okulda yaşatılacağını bildirdiler. Ruşen Amca'nın oğlunun cenazesi, otopsi işlemlerinin tamamlanmasının ardından yarın öğlen Teşvikiye Camii'nden kaldırılacak.