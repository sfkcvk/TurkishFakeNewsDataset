Batı'dan Gelen ''Biz karışmayız'' Açıklamalarının Ardından Türkiye Yönünü Azerbaycan'a Çevirdi: ''Abi siz bi konuşsanız, kaza oldu diyin...'' Bu sabah saatlerinde Hatay'da düşürülen Rus jetinin yankıları sürüyor... Olayın ardından Rusya'ın Türkiye'ye nasıl bir karşılık vereceği tüm dünyada büyük bir merakla beklenirken, Avrupa Birlği ve ABD'den gelen ''Olay Türkiye ve Rusya arasında, biz karışamayız.'' yönündeki açıklamaların ardından Türkiye'de gözler dost, kardeş ve Rusya ile arası iyi ülke Azerbaycan'a çevrildi. Su-24 Jetinin bu sabah Hatay'ın Yayladağı ilçesi açıklarında Türk F-16'larınca düşürülmesinin ardından ilk iş olarak ABD ve AB'yi bilgilendiren ve NATO'yu acil toplantıya çağıran Türkiye, şu ana dek sadece "biz karışmayız, kendi aranızda halledin, sakin olun" minvalinde yanıtlar gelmesi üzerine alternatif çözüm yollarına yöneliyor.  Olayla ilgili olarak Rusya'dan ardı ardına gelen çok sert açıklamalarla birlikte gerilim daha da tırmanırken, Dışişleri Bakanlığı bu akşam saatlerinde Azerbaycan Büyükelçisi'ni acil koduyla toplantıya çağırdı. Bakanlık'ta gerçekleştirilen ve 2.5 saat süren toplantıda Müsteşar Mürsel Kuruyel, ağırladığı Azeri Büyükelçi'ye basit bir uçak düşürmenin çok farklı boyutlara taşınmasından dert yanarak şu ifadeleri kullandı: "Yani orda şimdi sınır çizgisini geçti-geçmedi bunlar hep anlık olay. Biz burada sonra ekrandan, radardan ileri geri oynatıp bakıyoruz, yavaş çekimde bakıyoruz. Orda pilot naapsın bir şeye karar vermek zorunda yani. Oluyo öyle şeyler... Uçak bu neticede. Bozulacak da, düşecek de... Bizler bunları kullanmak için alıyoruz. Çok şükür Rusya'nın yenisini alacak gücü de var, durumu da var. Hani şeyse iyi niyetimizi gösermek açısından 3-5 biz de yardımda bulunuruz, o ayrı zaten. Çok da büyütmemek lazım ama işte özellikle Sayın Viladimir Bey biraz kişisel almış sanki bu olayı. Nasıl yapsak bilemedim..." Bakanlık olarak Avrupa Birliği, NATO, Amerika dahil herkesin kapısını çaldıklarını ancak gelinen nokta itibariyle bir miktar ortada bırakılmış bir Türkiye bulunduğunu da sözlerine ekleyen Müsteşar Kuruyel, "Yani en son Sayın Putin'i de aradık ama ulaşamıyoruz maalesef." dedi ve bir kez daha kendi telefonundan Rusya Devlet Başkanı'nı aradı. "Bak duyuyorsun di mi çalıyor cevap vermiyor. Belli yani, bir şeyler dönüyor. Hiç hayra alamet değil...." ifadelerini kullanan deneyimli müsteşar, Azerbaycan Büyükelçisi'ne "Ya sizi hem sever, hem de şiveniz falan da sevimli. Bir konuşsanız aslında çözülür bu mesele " diyerek ricada bulundu.  Görüşmenin bundan sonraki kısmı basına kapalı olarak gerçekleştirilirken, çıkışta basın mensuplarının sorularını yanıtlayan Azebaycan Büyükelçisi Merdan Niyazov ise kesin ifadeler kullanmaktan kaçındı. "İndi biz gedende bizide bombalıyarlar axı. Heç vaxtı deyil. Ay gede siz neynediz ? Neyse durun görey helleliyeriy. Adam hisdenib axı, esebleri pozulub. Bir iki gün baxlıyın da axzıvızı özüne gelsin" açıklamalarını yapan Niyazov'un özetle "Valla şimdi çok sinirliler, biz gitsek bizi bile bombalarlar. Bi iki gün bekleyip öyle konuşmak lazım" dediği düşünülüyor.