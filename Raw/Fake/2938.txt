Yıllar Sonra Girilen TRT 4'ün Arşiv Odalarında, Çok Sayıda TSM Sanatçısı ve Açıköğretim Öğretmeninin Unutulduğu Ortaya Çıktı Belgesel yapımcısı Deniz Mertvari'nin doküman araştırması yapmak üzere TRT 4'ün arşivine girmesi, TRT binasında yaşanan büyük bir skandalı ortaya çıkardı. Bir süredir üzerinde çalıştığı 'Geleneksel Hat Sanatımız' konulu belgesel için TRT 4 arşivinin yıllardır insan yüzü görmemiş bölümlerine giren Mertvari, bir odada unutulmuş halde bulunan 16 kişilik 1 adet TSM korosu, 12 kişiden oluşan Gaziantep Halk Oyunları Topluluğu, çeşitli branşlardan 8 adet açıköğretim öğretmeni ve 1 adet Jokey'le burun buruna geldi. Yapılan ilk incelemede tahminen 1990'lı yılların ortasından beri arşivde unutuldukları belirlenen TRT personeli sağlık kontrolü için hastaneye sevk edilirken, gözler şu anda TRT GAP ve TRT 3 arşivlerine çevrilmiş durumda.
 
 
 
"Hat Sanatında Bir Ömür" isimli bir belgesel için doküman toplamaya çalışan yapımcı Deniz Mertvari, dün öğle sularında girdiği TRT 4 arşivinde inanılmaz bir manzara ile karşılaştı. Arşiv odasının derinliklerinde araştırma yaparken, önce bir çocuk sesi duyduğunu ifade eden Mertvari, "Sesin geldiği yere gittim, kendi halinde dolaşan küçük bir kız çocuğu gördüm. Daha, 'yavrum, sen ne arıyorsun burada, kimin çocuğusun bakayım?' diyemeden, baktım bu kaçmaya başladı. Peşinden gidip, takip edince gördüklerime inanamadım. Türk sanat müziği söyleyen insanlar... Halk oyunu oynayan gençler... Küt saçlı, vatkalı ceket giymiş, hafif topluca bir İngilizce öğretmeni ile birlikte canlandırma yapan çocuklar... Adeta bambaşka bir dünya vardı burada" diyerek, yaşadığı şaşkınlığı gözler önüne serdi.
 
 
 
İçerideki insanların uzun yıllar önce burada unutulmuş TRT 4 çalışanları olduğunu anladıktan sonra, derhal onları dışarı çıkarmak için uğraştığını kaydeden Mertvari, daha sonra yaşadıklarını ise şu şekilde anlattı:
 
"Önce benimle pek fazla iletişim kurmak istemediler. Belli, psikolojileri bozulmuş hepsinin. 'Amacım size zarar vermek değil. Lütfen benden korkmayın. Gelin dışarı çıkalım, hava alalım' dedim. Beni dinlemediler bile. Sadece içlerinden liderleri olduğunu tahmin ettiğimi bir tanesi bana 'Esen kalın!' şeklinde cevap verdi. Hiçbiri nasıl oraya kapatıldıklarını, kaç yıldır orada olduklarını dahi bilmiyor. Hala televizyonda, yayındaymış gibi koro halinde şarkı söylüyor, birbirlerine ders anlatıyorlar. Aralarında, nereden geldiği belli olmayan bi tane jokey bile vardı..."
 
 
 
Deniz Mertvari'nin yetkililere haber vermesiyle harekete geçen TRT, kısa süre içerisinde arşiv odasına giderek, burada yaşamlarını sürdürmekte olan eski çalışanlarına ulaştı. İçerideki insanları dışarı çıkarmak için emniyet yetkililerinden destek almak zorunda kalan TRT yetkilileri, henüz ortaya çıkan bu durumun şaşkınlığı atlatabilmiş değiller.
 
TRT 4'ün program akışı değiştiğinden beri kendilerinden bir türlü haber alamadıkları eski iş arkadaşlarının arşiv odasına nasıl girdiklerini bilmediklerini belirten TRT 4 Genel Yayın Direktörü Tarık Mender, "Belki birileri onları kilitledi, belki kendileri böyle bir yol seçti. Nasıl oldu gerçekten şu an bilemiyorum. Kurum içerisinde biz gereken incelemeyi başlattık. Tabii TRT büyük bir kurum neticede, yani herkesi takip etmek zor. İlla bir suçlu aramaya da gerek yok, o anlamda diyorum. Açıkçası iyi yanından bakmak gerekirse hepimiz için de hoş bir nostalji oldu onlarla yeniden karşılaşmak diyebiliriz... Öyle değil mi?" şeklinde konuştu.
 
O kadar uzun zaman toplumdan ayrı kalan TRT 4 personelinde bir miktar yabancılaşma ve psikolojik sorunlar yaşanmasının doğal olduğunu da sözlerine ekleyen Mender, "Kurum olarak kendilerini tekrar topluma kazandırmak için gereken neyse yapacağız." diyerek, iyimser mesajlar verdi. Yaşanan gelişmelerin ardından arşiv odasından zorla çıkartılan TRT 4 personeli, sağlık kontrolü için hastaneye sevk edilirken, gözler uzun bir süredir kendilerinden haber alınmayan "Anadolu'dan Görünüm" ekibi için TRT GAP arşivlerine çevrilmiş durumda.