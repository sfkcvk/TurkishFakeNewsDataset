Bayram Öncesi Üniversite Öğrencilerini Tedirgin Eden Soru: ''Bitirince ne olacaksın?'' Kurban Bayramı dolayısıyla yine yoğun bir şekilde akrabaya maruz kalacak olan üniversite öğrencileri, her yıl olduğu gibi bu yıl da gelmesi beklenen "Okulu bitirince ne olacaksın?" sorusunun tedirginliğini yaşıyorlar. Marmara Üniversitesi Öğrenci Birliği tarafından 8.'si düzenlenen "Bir Psikolojik Savaş - Bayram Ziyaretleri" başlıklı sempozyumda bir araya gelen çeşitli bölümlerden öğrenciler, bir kez daha bu soruya yaşlı akrabaları da tatmin edecek bir yanıt bulmaya çalıştılar. Oldukça yüksek bir katılımla gerçekleşen sempozyuma en çok ilgiyi, beklendiği gibi İktisadi ve İdari Bilimler Fakültesi öğrencileri gösterirlerken, Genetik, Enformatik, Lojistik gibi bölümlerden de önemli sayıda öğrencinin salonda hazır bulunduğu gözlendi. Sempozyumda İİBF öğrencileri adına söz alan Maliye bölümü 4. sınıf öğrencisi Murat Soylak, İşletme, İktisat, Kamu Yönetimi, Maliye gibi bölümleri bünyesinde barındıran İİBF'de neden bu kadar çok bölüm bulunduğunun ve daha önemlisi bu bölümlerin birbirlerinden tam ne farkı olduğunun öğrenciler tarafından bile henüz anlaşılamadığını samimi bir şekilde ifade ederken, bayram ziyaretlerinde en büyük mağduriyeti yıllardır kendilerinin yaşadıklarını belirtti. Mezun olduklarında tam olarak ne olacaklarını kendilerinin de bilmediğini vurgulayan Soylak, "Kısmet olursa bu sene, olmazsa da en geç 2012 gibi diplomamı alacağım; ancak Maliye yerine atıyorum İktisat'ı ya da Kamu Yönetimi'ni bitirsem ne fark edecekti, inanın hiçbir fikrim yok. Bakınca 3 aşağı 5 yukarı hepsinde aynı hocalar, aynı dersler... Amacım tabii ki herkes gibi devlete kapak atmak ama olmazsa ne olur bilemem. Belki bir bankada müfettiş yardımcılığı ya da hesap uzmanlığı falan, ne bileyim öyle bir şeyler. Ben genelde bu soruya Maliye Bakanlığı'nda çalışacağım diye cevap veririm ama çok yaşlı olanlar hariç pek kimse yemiyor onu artık. Gönül ister hiç sorulmasın ama akraba işte, dur diyemiyorsun..." Bu sıkıntıyı herkesten daha fazla çektiğini dile getiren uluslararası ilişkiler 3. sınıf öğrencisi Sedat Kılıç ise, "Uluslararası ilişkiler okuyanlar ne yapsın? Ortada uluslararası ilişkilerci diye bir meslek yok. Akrabanın anlayacağı en yakın kavramlar olarak diplomat, konsolos, büyükelçi falan var bizim bölümle alakalı ama bu sefer de beklenti çok yükselecek. Bilseydim öğretmenlik yazardım." diyerek, en yakın zamanda Açıköğretim Fakültesine kayıt olacağını ve bu sıkıntıdan tamamen kurtulacağını dile getirdi. Sempozyumda "Akrabalara herhangi bir şekilde anlatılması mümkün olmayan bölümler" başlığı altında söz alan Enformatik bölümü 3. sınıf öğrencisi Sezen Akgüler'in konuyla ilgili olarak paylaştığı bir anektod, salonda hüzünlü dakikaların yaşanmasına neden oldu: "Üniversitede ilk yılımdı. Bayram için memleketim Kastamonu'ya gitmiştim. Rahmetli ninem dizinin dibine oturtup bana okulda ne gösterdiklerini, bitirince ne olacağımı sordu. Daha 1. sınıfta olmanın da heyecanıyla yapay zeka, veri depolama ve işleme, istatistik, linguistik falan diye konuya girip anlatmaya başladım. 10 dakika sonra inme indi kadıncağıza. Sonra da çok yaşamadı zaten. O olaydan sonra dersimi aldım, bu soruya 'bilgisayarcı' yanıtını veriyorum artık... Ama giden geri gelmiyor ne yazık ki..." Lojistik bölümü öğrencilerinin ne anlatırlarsa anlatsınlar akrabalar tarafından nakliyeci ya da evden eve taşımacı olarak bilinmekten şikayet ettikleri sırada yükselen gülme sesleri nedeniyle sempozyumda gergin anlar da yaşandı. Sempozyum boyunca sürekli olarak neşeli tavırlarıyla dikkat çeken bir grubun, Lojistik öğrencileri konuşurken kahkahalarına hakim olamamaları üzerine başlayan tartışmalar sözlü sataşmalara dönüşürken, grubun sempozyuma sırf eğlenmek için gelen tıp fakültesi öğrencilerinden oluştuğunun anlaşılmasıyla birlikte gerginlik had safhaya yükseldi. Huzuru bozan öğrencilerin güvenlik ekiplerince dışarı çıkarılmasının ardından sempozyuma "genetik bölümü öğrencileri için hormonlu elma örneği üzerinden akrabaya meslek anlatma" workshop'uyla devam edildi.