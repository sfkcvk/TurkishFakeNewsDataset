Bugüne Dek Taktığı Altınların Geri Dönüşünden Umudu Kesen Melike Sudan(58), Evlenmemekte Israr Eden 2 Çocuğuna Tazminat Davası Açtı... Malatya'da ikamet eden emekli Melike Sudan(58), tüm ısrarlarına rağmen evlenmemekte direnen 2 oğlu hakkında kendisini maddi zarara uğrattıkları gerekçesiyle tazminat davası açtı. ''Ben nasılsa bunlar evlenince geri alırım diye güvenip bu yaşıma kadar her düğünde sektirmeden altınımı taktım. Eşşek kadar oldular hala ortada bir şey yok. Evlenmeyecekseniz bari bunların parasını verin dedim ona da yanaşmadılar'' diye Sudan, bugüne dek düğünlerde taktığı 32 çeyrek, 13 yarım ve 4 tam altının güncel tutarlardan maddi karşılığının hesaplanarak kendisine iade edilmesi için mahkemeye başvurdu.  Büyük oğlu Zafer'in 37, küçüğü Orhan'ın ise 34 yaşında olduğunu kaydeden Melike Sudan, ''İkisine de bir yığın kısmet buldum. Ya baştan istemediler ya da 3-5 vakit geçirip ayrıldılar. Bunlar yüzünden eşim dostumla da aram bozuldu. Siz bulun gelin ona da tamam dedim, o da yok'' derken, bir anne olarak üzerine düşen tüm vazifeleri yaptığını ifade etti. 2 oğlu olmasına güvenerek bugüne dek düğünlerde elini korkak alıştırmadığını ve maddi imkanları çerçevesinde en pahalısı neyse onu takmaya gayret ettiğini belirten acılı anne, ''hatta nasılsa bizimkilerin de olunca onlar takar diye çocuğu olanlara da çeyreği, yarımı dayadım. Ben ve eşim emekli insanlarız. Bu kadar büyük bir zararın altından kalkamayız'' derken, konu yargıya intikal ettiği için daha fazla yorum yapamacağını da sözlerine ekledi.  Ellerine ulaşan tebligatla büyük şok yaşayan kardeşlerden Zafer Sudan ise ''Ben de isterdim evleneyim ama kısmet değilmiş. Benim kimseye git de elaleme deste deste altın tak şeklinde bir telkinim olmadı. Takmasaymış.'' diyerek suçlamaları reddetti. Evliliğe prensipte karşı olmadığını da belirten Zafer Sudan, ''Ya zaten mahkemede de onu diycem. Bana bi 4-5 sene daha verilmesi lazım en az. Bu zamanda kim 30'undan önce evleniyor ki zaten. Olmazsa oturur tekrar konuşuruz.'' sözleriyle de tazminat konusunda açık kapı bıraktı.  Davalılardan Orhan Sudan ise olaya ''Çeyrek kaç para haberi yok annemin sanırım. Ben o parayı tazminat olarak verirsem sittin sene zaten evlenemem. Bunu mu istiyorlar yaani!'' sözleriyle tepki gösterdi. Ayrıca ailenin küçük çocuğu olarak abisi evlenmeden evlenmesinin uygun olmayacağına da dikkat çeken Orhan Sudan, ''Yani eğer bir tazminat ödenecekse abimin ödemesi lazım. Benim de önümü tıkadı neticede.'' diyerek topu abisine attı.  İlk duruşması 7 Eylül tarihinde görülecek olan duruşmanın sonucu şimdiden merakla beklenirken, mahkemeden tazminat kararı çıkması halinde emsal oluşturma ihtimali şimdiden endişe yaratıyor.