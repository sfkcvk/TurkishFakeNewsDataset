İBB'den Kadir Topbaş'a Anlamlı Veda: Bir Sonraki Yağışta Sular Altında Kalacak İlk Alt Geçide İsmi Verilecek İstanbul Büyükşehir Belediyesi, bu akşam düzenlediği basın toplantısıyla görevinden istifa ettiğini açıklayan 13 yıllık başkanı Kadir Topbaş'a anlamlı bir jestle veda etmeye hazırlanıyor. İstifa açıklamasının ardından toplanan İBB Meclisi, "Kadir Topbaş" adının bir sonraki yağışta sular altında kalacak ilk alt geçide verilmesi yönünde karar aldı.  Kararı açıklamak üzere mikrofonların başına geçen İBB Meclisi üyesi AK Partili İsmail Alabunlar, Topbaş'ın istifası sırasında sarf ettiği "İnsanlar çok şeyi affeder adam yerine konmamayı affetmez." sözleri üzerine acil olarak toplandıklarını belirtti. "Kime dedi? Bize mi dedi? Acaba Kadir Başkan'a karşı bir yanlışımız mı oldu diye kendimizi sorguladığımız bir toplantı oldu. Şu 5 tane imar dosyası ile ilgili olarak bir sürtüşme yaşadık kendisiyle doğru ama bunlar her zaman olan şeyler zaten. Rant kavgası yüzünden istifa edilmez. Neticede bugün bana, yarın sanadır bu işler." diyen Alabunlar, yaptıkları istişare sonunda Topbaş'a karşı takdir ve şükranlarını yeterince göstermedikleri sonucuna vardıklarını ifade etti.  Kadir Topbaş'ın hassas ve duyarlı bir kişiliği olduğuna da dikkat çeken Alabunlar, "Bize bir şey söylemedi ama demek ki içine atmış hep. Bunca yıllık hizmeti karşılığında bizden bir teşekkür, hoş bir jest beklemiş. Anlamamışız, bu da bizim ayıbımız olsun..." derken, eski başkanlarına vefa borçlarını geç de olsa ödemek istediklerini dile getirerek şöyle devam etti: "Kadir Topbaş denince İstanbulluların akla gelen iki şey var. 1. Metrobüs, 2. Her yağmurda baraj haline gelen alt geçitler ve metro durakları. Metrobüs'ün adını değiştirmek çok doğru değil. Zaten kendisi de sürekli inilip binilen bir vasıtaya adı verilsin istemez diye tahmin ediyoruz. O yüzden diğer seçenek üzerinden ilerlemeyi uygun gördük. İçinde bulunduğumuz mevsim itibariyle de çok beklememize gerek kalmayacağını düşünüyoruz. Biraz kuvvetli bir yağışa bakar, bugün yarın hallolur o iş. İnşallah kendisinin de onurlandıracağı güzel bir törenle ismini ölümsüzleştiririz..."