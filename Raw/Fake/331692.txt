Ekonomi Bülteni: Twitter'da Sahte Hesaplar Açmak İçin Devletten Ayda 4500 TL Alan AK-Troll de Kredi Kartının Minimumunu Ancak Ödeyebiliyor... 2.5 yıldır sürdürdüğü AK-Trollük kariyerinde başarılı çizgisiyle kurumun sevilen isimlerinden biri olan Oğuzhan Ayboğar(24) da hayat pahalılığının kurbanlarından. Gün boyu Twitter'da sahte hesaplar açıp küfretmesi karşılığında örtülü ödenekten aldığı net 4500 TL maaşın İstanbul şartlarında artık yetersiz kaldığını belirten Ayboğar, böyle giderse geçen yıl aldığı arabayı satmak zorunda kalacağından endişeli.  2016'nın başlarında 3500 TL net maaşla başladığı işinde başarılı bir performans sergileyerek standardın üzerinde zamlar alan Ayboğar, "Nankörlük de ediyor gibi olmak istemem. Lise mezunu bir insana böyle bir imkanı sağlayan devletimizden Allah razı olsun ama hayat şartları da malum. Markete gidiyosun, akşam yemeği için bi şeyler alayım diyosun, bi bakıyosun 50 lira gitmiş. Ne olacak böyle bilmiyorum..." ifadelerine yer verdi.  Ekonomik sıkıntılar yüzünden son zamanlarda twitter'da küfür ederken konsantre olamadığını da sözlerine ekleyen Ayboğar, yaşadığı sıkıntıları şu sözlerle aktardı: "Neticede bizimkisi yaratıcılık isteyen bir iş. Kafam rahat olsa belki hain, satılmış köpek, chpkk dışında daha yaratıcı şeyler de bulacağım ama bir yandan ay sonunu nasıl getireceğini düşünürken ister istemez konsantrasyonu dağılıyor insanın. Bu ay kredi kartının minimumunu ödeyebilecek miyim, arabanın da vergisi geliyor onu nasıl yapıcaz falan derken kime köpek, kime o.ç, kime hain diyeceğimi karıştırdığım bile oluyor. Geçen ay isim vermiyim bir gazetecinin tweet'ine 'sen git onu sahiplerine söyle satılmış it!' şeklinde yanıt vereyim derken yanlışlıkla kız arkadaşıma dm attım. 1 hafta konuşmadı benimle. Özel ilişkilerimizi bile etkiliyor bu durum..." Ekonomik sıkıntılar nedeniyle önümüzdeki yıl devlette bütçe kesintilerine gidileceği yönündeki söylentilerin de kendisini olumsuz etkilediğini söyleyen deneyimli AK-Troll, yeni yıldaki maaş zammı konusunda da endişeli. "%8-10 falan gibi rakamlar konuşuluyor. Hiç yapmasınlar daha iyi diyeceğim ama büyüklerimiz de haklı bir yandan. Twitter gözden düştü artık, eskisi gibi değil işler." diyen Ayboğar, bir ihtimal son dönemin gözde sosyal platformu Instagram'a tayin isteyeceğini belirterek, fake hesaplardan küfür etme kariyerinde yeni yol haritasının da ipuçlarını verdi.