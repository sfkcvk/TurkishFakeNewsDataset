Dışişleri Bakanlığı, ABD İçin Yaptığı Seyahat Uyarısını Ciddiye Alarak Bu Ülkeye Gitmekten Vazgeçen Vatandaşı Cumhuriyet Altını İle Ödüllendirdi... Dışişleri Bakanlığı'nın ABD'ye misilleme olsun diye yayınladığı seyahat uyarısını ciddiye alarak 2 gün sonra bu ülkeye yapacağı seyahati iptal eden İsmail Büyüksular(61) adlı vatandaş, Türkiye'nin gururu oldu. Pasaportu, vizesi ve uçak bileti hazır olduğu halde uyarıdan etkilenerek ABD'ye gitmekten vazgeçen Büyüksular'ı makamında kabul eden Dışişleri Bakanı Mevlüt Çavuşoğlu, diplomasi tarihimizde altın bir sayfa açan vatandaşı cumhuriyet altını ile ödüllendirdi. 
 
ABD'nin Türkiye'yi güvenlik açısından aralarında Sudan'ın da bulunduğu 3'üncü kategori riskli ülkeler arasına dahil ederek, seyahat uyarısı yayınlamasının ardından Türk Dışişleri Bakanlığı da bu sabah ABD'ye gidecekleri bu ülkedeki terör ve keyfi tutuklamalara karşı uyaran bir mesaj yayınlamıştı. Diplomatik bir misilleme olarak değerlendirilen uyarıyla ilgili olarak bu öğlen saatlerinde ise sürpriz bir gelişme yaşandı.  Ankara Keçiören'de ikamet eden İsmail Büyüksular adlı vatandaşın, uyarıdan etkilenerek 2 gün sonra THY'nin tarifeli uçağıyla ABD'ye yapacağı seyahatten vazgeçtiği haberi gündeme bomba gibi düşerken, Dışişleri Bakanlığı'na davet edilen vatandaş, Bakan Mevlüt Çavuşoğlu ile birlikte öğleden sonra kameraların karşısına geçti.  Büyüksular'ın pasaport, vize ve gidi-dönüş uçak biletine ait fatura bilgilerini basın mensuplarıyla paylaşan Dışişleri Bakanı Çavuşoğlu, "Açıkcası başta biz de şüpheyle yaklaştık, vizesi falan çıkmadı heralde diye düşündük ama gördüğünüz gibi her şeyi tamam. Şu an karşınızda istese 2 gün sonra rahat rahat ABD'ye gidebileceği halde tamamen bizim uyarımızı dikkate alarak seyahatten vazgeçmiş bir vatandaşımız duruyor. Her zaman söylediğimiz gibi, artık eski Türkiye yok. Oyun kuran, küresel bir güç olan Türkiye var. Bugün İsmail Bey vazgeçer, yarın Allah bilir kimler vazgeçer. Herkes hesabını ona göre yapsın" sözleriyle ABD'ye gözdağı verdi.  Çavuşoğlu'nun ardından söz alan İsmail Büyüksular ise ABD'ye, New Jersey'de yaşayan kızını, damadını ve torunlarını ziyaret için gideceğini, uçak biletinin de kızı tarafından alındığını belirtti. Dışişleri'nin yayınladığı uyarıdan sabah televizyon izlerken haberdar olduğunu söyleyen Büyüksular, "Ben evhamlı adamım. Devletimiz uyardığına göre ciddi bir durum olmalı diyerek derhal önce THY'yi arayıp biletimi iptal ettirdim, sonra da kızımı arayıp kesinlikle evden çıkmamalarını tembihledim. Zaten çok kar varmış orada, çıkamıyorlarmış ama yine de içim rahat değil. İnşallah ABD'deki bu terör belası bir an önce biter. Bakanımıza teşekkür ederim"  sözleriyle tüm Türkiye'yi gururlandıran diplomatik hamlesinin detaylarını aktardı.  Duyarlı vatandaş, uyarı kalkana kadar kesinlikle ABD'ye gitmeyi düşünmedini de vurgularken, açıklamaların ardından Bakan Çavuşoğlu tarafından kendisine plaket ve bir cumhuriyet altını ödül takdim edildi.