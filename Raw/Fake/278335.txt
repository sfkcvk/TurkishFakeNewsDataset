Toplamda 2 Milletvekili Çıkarabilen Bayburt, Bir Seçim Öncesi Daha Siyasi Partilere Karşı Mahcup: ''Yani buraya kadar geliyosunuz ama...'' 7 Haziran seçimlerinin yaklaşmasıyla birlikte seçim mitingleri de start alırken, 27 Bin seçmeniyle Türkiye'nin en küçük ili olan Bayburt'ta bir kez daha endişeli bir bekleyiş hakim. Her seçim öncesi altı üstü 2 tane milletvekili için şehre onca insan ve aracın yığılması karşısında mahcup olduklarını belirten Bayburtulular, "Hiç o kadar masraf etmenize gerek yok. Zaten koca şehirde toplasan 100 tane kararsız seçmen ya var ya yok, siz adres verin gelsinler ne diyeceksiniz onlara söyleyin..." diyerek tüm siyasi partilere çağrıda bulundular. Bayburt Belediyesi önünde yapılan basın açıklamasında hemşerileri adına mikrofonlara konuşan Belediye Başkanı Muzaffer Eldenciler, her seçim öncesi az çok demeden Bayburt'a gelmeye tenezzül eden siyasi partilere teşekkür ederek söze başladı.  "Yani şurada size verebileceğimiz 2 tane milletevkili, o da yeni 2 oldu ha, eskiden 1'di. Neyse işte, yakın bi yer de değil Bayburt'umuz. O kadarcık bir şey için buraya kadar üşenmeyip, yaktığınız mazota da acımayıp geliyorsunuz ya biz gerçekten bunun altında eziliyoruz. Hadi gene vekil verebildiğimiz parti neyse de diğerlerine karşı daha da mahcup durumdayız. Gelin artık bu zulme bir son verelim. Size de yazık bize de..." diyerek konuşmasına devam eden Eldenciler, Bayburtulular olarak kimin aklıyla ne ara il yapıldıklarını bile hala çözemediklerinin de altını çizdi. Bu ülkenin geleceğine Bayburt'un herhangi bir katkısının olamayacağına, kendilerinin bu gerçeği çoktan kabul ettiklerine vurgu yapan Eldenciler'in konuşması, Belediye Binası önünde toplanan yaklaşık 150 kişilik kalabalık tarafından alkışlar ve "Etimiz ne budumuz ne" sloganlarıyla kesilirken, bir vatandaşın "Ya ne geliyolar ki buraya? Teknoloji gelişti artık, whatsapp gububu kursunlar bütün Bayburt'u eklesinler işte" önerisi ise geniş kabul gördü. Belediye Başkanı'nın davetiyle kürsüye çıkan vatandaş, 56 yaşında olduğunu ve her seçim dönemi aynı utançla tekrar yüzleşmekten yorulduğunu söyleyerek, şöyle devam etti: "Değerli hemşerilerim, şurada biz bizeyiz, kimseden de bi şey saklamaya gerek yok. Ne yalan söyleyelim aslında oy vermeye bile gidesimiz yok bizim. Öyle değil mi? Buradan bizi dinleyen yetkililer varsa bu lafım onlara. Yazın bak söylüyorum: Bayburt açılan sandık %100... AKP %40, CHP'ye 27 ver, 15 MHP, kalanı da HDP'ye yaz... Haa dur öyle çok belli olur, %2 de geçersiz yaz. Tamam mı? Rahat bırakın ya artık bizi... Eskiden ulaşım zordu, 1987 seçimlerine kadar oy moy kullanmadan hep böyle telefonla bildirdik biz zaten. Sonradan bozuldu o iş..." Adının İsmail Keresteci olduğu öğrenilen vatandaş, alkışlar arasında kürsüden inerken, tekrar mikrofonu alan Belediye Başkanı Muzafer Eldenciler ise konuyu meclise taşıyacaklarının ve bu yaraya artık bir neşter vuracaklarının sözünü verdi. "Gümüşhane'deki, Ardahan'daki arkadaşlarla da konuştuk. Onların da benzer sıkıntıları var. İlla gelecekseniz, toplu bişiler yapalım, hepimizi aradan çıkartın. Üçümüz bi siyasi parti mitingine girelim, öylesi daha sağlıklı olacak bizim için." diyen Eldenciler, seçimleri tamamen kaldırmayı garantileyecekse Bayburtlular olarak Başkanlık sistemine yeşil ışık yakacaklarını da sözlerine ekledi.