LYS Sonuçlarının Açıklanmasının Ardından Farklı Şehirleri Kazanan Çiftler Umutlu: ''Ya haftasonları bi ben gelirim, bi sen gelirsin...'' LYS sonuçlarının açıklanmasıyla birlikte binlerce genç çift, ayrı şehirlerdeki üniversitelere yerleştirilmenin hüznünü yaşıyor. Farklı illeri kazanmalarına rağmen umutlarını yitirmeyen çiçeği burnunda üniversiteliler dünden beri durum değerlendirmesi yaparlarken, "Çok uzak değil zaten ya, haftasonları gider geliriz", "En geç gelecek seneye yatay geçiş yapar, eve çıkarız", "Ya bizim bölümde devam zorunluluğu yok, yine hep beraber oluruz" şeklindeki çözümlere ulaştılar. Eylül başlarında okullarına kayıt yaptıracak gençlerin, en geç Kasım ortası gibi ayrılacaklarına ise kesin gözüyle bakılıyor. Bir sınav maratonu daha yerleştirme sonuçlarının açıklanması ile biterek yerini  kayıt, barınma, burs bulma ve mevcut sevgili ile farklı şehirlerde ilişki yürütme gibi problemlere bıraktı. Özellikle farklı şehirleri kazanan öğrenciler dünden bu yana ilişkilerini devam ettirecek formüllerin üzerinde dururken, henüz hiçbirinin mevcut ilişkilerinin taş çatlasa Kasım'da biteceğini bilmiyor oluşu dikkat çekti. Üniversiteye henüz yerleşen çiftler sık sık Skype övüp, en uygun cep telefonu tarifesi için derin hesaplar yaparken, yurtçapında ön plana çıkan manzara ise şu şekildeydi:  Çanakkale'yi kazanan Engin'le, Yozgat'ı kazanan Sibel'in yaşadığı ayrı şehirlere gitme hüznü, Engin'den gelen "Bitanem ya, bıyık mı bıraksan sen acaba oralarda? Daha güvenli gibi geldi bana" teklifi üzerine kavgaya dönüştü.  İstanbul Üniversitesi'ni kazanan Buse'nin, Ankara'yı kazanan Adem'e verdiği sözler, Facebook'ta paylaştığı "Ankara ne yaaa, sıkıcı şehir...İstanbul I'm in love..." iletisinin ardından 4 saat içerisinde unutularak rekora koştu. Adem Temeler, son olarak gün içinde 4 kez değiştirdiği cep telefonu tarifesini iptal ettirmeye çalıştığı GSM operatörü bayisi tarafından tartaklanırken görüldü.  Mira'nın İstanbul Özel Beybihan Üniversitesi'ni, Yiğit'inse İzmir Özel Yönetişim Üniversitesi'ni kazanmasının ardından Yiğit Efe Aral, yaptığı ufak bir bağışla Beybihan Üniversitesi kampüsüne Skype bağlantılı 450 adet güvenlik kamerası kurdurdu.  Tekirdağ'ı kazanan Selen'e yakın olabilmek için babasına "Baba bizim kampüs Avrupa Yakası'ndaymış, herkes Tekirdağ'dan tutuyomuş evi, çok ucuzmuş" şeklinde yaklaşan Ozan Rüger, İTÜ'deki eğitimini Tekirdağ'da bir evden sürdürmeye kararlı...  Antalya'da yaşayan genç sevgililerden Ekin Doray, ODTÜ'yü kazanırken Mert Sonlu cephesinde ise hüzün vardı. Bu sene hiçbir yere yerleştirilemeyen Mert Sonlu'yu kız arkadaşı teselli etmeye çalışsa da, üniversitesiz gencin yakın çevresine "Bu kız beni 3 güne kalmaz terkeder" dediği iddia edildi. Her şeye karşın genç çiftin kayıtlara beraber gideceği de gelen haberler arasında... Karşılıklı olarak açıköğretimi kazanan Erzurum'un sevilen çifti,önümüzdeki 4 seneyi Dadaşlar Türkü Bar'ın kuytuda kalan dip masasında geçirmeye kararlı...  Konya'yı kazanan Zeynep'in, "Sen gelip gideceksen tutucu yer, olmaz öyle" görüşüyle beraber sabah saatlerinde çıktığı alışverişten söz yüzükleriyle dönmesi Burak cephesinde hafif bir tedirginlikle karşılandı. Zeynep'in bir sonraki hamlesinin "Ay annem seni bi akşam yemeğe bekliyo" olmasına kesin gözüyle bakılırken, Burak'ın "Ders seçiminde aşırı sıra oluyomuş benim hemen gitmem lazım" diyerek İstanbul biletini ayırttığı ise gelen bilgiler arasında  Kayseri'de ikamet eden genç çiftten Muğla ikinci öğretim işletme kazanan Mehmet, Büşra'yı Hacettepe Tıp'ın geleceği olmadığına, Muğla Üniversitesi'nin daha iyi bir tercih olacağına ikna etmeye çalışıyor...