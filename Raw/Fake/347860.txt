Ekonomideki Sorunlar İçin Rahip Brunson'ın Yerini Dolduracak Yeni Günah Keçisi Referandumla Belirlenecek... Reuters Haber Ajansı'nın sorularını yanıtlayan Cumhurbaşkanı Erdoğan'ın ''Ekonomideki durumun Brunson ile alakası yok, sıkıntı yakında aşılacak'' açıklaması hükümet kanadında şaşkınlıkla karşılanırken, ilk şokun atlatılmasının ardından yeni günah keçisini belirlemek üzere atılacak adımlar masaya yatırıldı. Erdoğan'ın açıkamasının ardından olağanüstü olarak toplanan ekonomi yönetimi, yaklaşık 3 saat süren toplantıda ''Rahip  Brunson'ın suçu değilse o zaman kimin?'' sorusuna yanıt aradı. Toplantının ardından basına açıklamalarda bulunan AK Parti sözcüsü Mahir Ünal, ''Dövizdeki artışın Rahip Brunson'ın suçu olmadığını öğrenmek bizim için de sürpriz oldu. Kendisiyle son derece uyumlu bir şekilde çalışıyorduk. Seçmenimiz de Sayın Brunson'ı oldukça benimsemiş, olan biten her şeyin sorumlusu olarak onu görmeye alışmıştı.'' sözleriyle tecrübeli din adamının görevi bırakmasından duyduğu üzüntüyü dile getirdi.  Brunson'dan doğan boşluğu en kısa sürede uygun bir isimle doldurmaya kararlı olduklarının da altını çizen Ünal, toplantıda çeşitli isimlerin gündeme geldiğini ancak böyle önemli bir konuda son sözü halkın söylemesinin demokrasi açısından en sağlıklı çözüm olacağını da sözlerine ekledi. Bu doğrultuda, ekonomide halen yaşanan ve ileride yaşanacak sorunlar için yeni günah keçisinin belirlenmesi amacıyla sandığa gidilmesi yönünde karara vardıklarını belirten Ünal, referandumda partilerle birlikte bağımsız adayların da kendilerini gösterme şansı bulabileceğini ifade etti.  AK Parti sözcüsü, 16 yıldır ülkeyi yöneten ekip olarak diğer tüm sorunlar gibi ekonomideki sorunların da tamamen kendileri dışında birilerinin suçu olduğunu, şu an tek yapılması gerekenin o suçluyu bulmak olduğu vurgularken, son olarak şunlar kaydetti: ''Misal olarak söylüyorum, CHP parti olarak muhakkak yer alacak aday listesinde ama hayır ekonomi esas benim yüzümden kötü durumda diyen vatandaşlarımız varsa onlar da kendilerini aday gösterebilirler. Kim bilir belki yeni rahip Brunson'ımız şu an adını hiç bilmediğimiz biri bile çıkabilir. Açıkcası biz de sonucu sizler gibi merakla bekliyor olacağız. Milletimiz için en hayırlı mihrak kimse o olsun, en büyük temennimiz bu...''