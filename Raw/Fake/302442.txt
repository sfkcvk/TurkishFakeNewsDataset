Dışişleri Bakanlığı, Azerbaycan-Ermenistan Çatışmasında Her İki Tarafı da Türkiye'ye Düşman Edecek Bir Formül Arayışında... Cumartesinden bu yana Ermenistan ve Azerbaycan arasında artan gerilim ve peşisıra yaşanan çatışmalar, Dışişleri Bakanlığı'nda hareketli saatlerin yaşanmasına neden oluyor. Bakanlıkta kurulan kriz masasında bölgedeki son durum ve olası gelişmeler ele alınırken, en kısa süre içerisinde her iki ülkenin de Türkiye'ye karşı cephe almasını sağlayacak bir diplomatik formül arayışı da sürüyor...  Dağlık Karabağ sorunu nedeniyle gergin olan iki ülke arasında başgösteren sıcak çatışmalar, Türkiye tarafından dikkatle izleniyor. Yaklaşık 3-4 gündür çatışmaların çok büyümeden sönümlenmesi için beklediklerini belirten Dışişleri Bakanlığı Müsteşarı Cahit Duralan, çatışmaların büyüyüp bir savaşa dönüşmesi halinde Türkiye olarak konuya müdahil olup, bir şekilde bölgedeki en büyük zararı gören devlet konumuna geleceklerinden, çatışma büyümezse de yine araya girip bir şekilde meseleyi büyüteceklerinden emin olduklarını kaydetti. Dışişleri'nde düzenlenen basın toplantısında, Suriye'deki savaş nedeniyle önemli bir know-how'a sahip olduklarını belirten Müsteşar Duralan, bu süreçte Ermenistan'la tarihten gelen sorunlar nedeniyle çok da zorlanmadan düşman haline geleceklerini, Azerbaycan'ın ise biraz vakit alabileceğini dile getirdi. ''Yani aslında o kadar da sorun değil be aybalam. Men şunu ifade edmek isterem ki ahahahah ya bu dil çok komik yaa'' diyerek sözlerine neşeli bir şekilde devam eden deneyimli müsteşar, en kötü bu şekilde şive taklidi yaparak Azerbaycan'la ilişkilerin gerilebileceğini de sözlerine ekledi. Gülüşmelere sahne olan basın toplantısı sırasında Rusya'dan her iki ülkeye itidal çağırısı yapıldığı haberi gelirken, Müsteşar Duralan, Rusya'ya nota vermek, Ermenistan'ı NATO'ya şikayet etmek, Azerbaycan'ı da İran'a karşı dolduruşa getirmek üzere açıklamalarına son vererek salondan ayrıldı.