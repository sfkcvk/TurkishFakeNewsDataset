Türkiye, Matkap Sesi Yüzünden Komşusunu Ağır Şekilde Darp Eden Yusuf Erbulan’a (33) Sahip Çıktı Havaların ısınmasıyla birlikte ülke çapında yaptırılan ev tadilatlarının hızla artmasına ilk tepki İstanbul Ataşehir’den geldi. İkamet ettiği Yazgülü Sitesi B Blok’ta 3 haftadır süren matkap sesine daha fazla tepkisiz kalamayan Yusuf Erbulan, bugün sabah saatlerinde üst kattaki komşusunu tadilatta kullanılan matkapla 7 yerinden yaraladı. Komşu Emrah Yelenek (42) hastaneye kaldırılırken polisler tarafından gözaltına alınan Yusuf Erbulan işlemlerinin tamamlanmasının ardından mahkemeye sevk edildi. Adliye önüne gelen site sakinlerinin ‘Ataşehir’in Gururu’ olarak adlandırdıkları vatandaşa, tüm Türkiye’den destek yağıyor... Komşularından alınan bilgilere göre sitenin sevilen simalarından Yusuf Erbulan, 3 hafta önce başlayan tadilat sürecini son yaralama olayına dek büyük bir olgunlukla karşıladı. Bitmek bilmeyen matkap sesleri karşısında “Eheh, ya pimapenleri değiştiriyorlar, olur öyle”, “Balkonu mutfağa katıyorlar, hakları neticede” ve “Fayansları kırıyolar sanırım... Bayağı da fayans var demek 3 hafta sürdüğüne göre” düzeyinde tepkiler veren Erbulan’ın bugün sabah saatlerinde artık dayanamadığı kaydedildi. Yazgülü Sitesi B-Blok’ta ansızın yükselen “OHA! OHAA! Kafama yıksaydın küçük tuvaleti! Dur lan geliyorum oraya” seslerinin ardındansa elim olay yaşandı. Polislere verdiği ilk ifadesinde komşusuna saldırdığı iddialarına açıklık getiren Erbulan “Yoo, yoo saldırı demeyelim, burnunu ağzına dahil ettim sadece. Çok ferahladı orası, şöyle küçük, sevimli bir dolap yaptırılabilir oraya artık. Kalçayı iyi deldim ama, oraya cam balkon lazım yoksa cereyan yapar” sözleriyle kendisini savundu. Suç aletine de değinen şüpheli, “Allah var şahane matkapmış yalnız, o kadar sesi çıkaran alete yakışan bir performans gösterdi. Bak şöyle minicik dokunuyosun tetiğe, viiiizuuuvv diye bacağı kolu delip geçiyor” diyerek, olayda 3 haftadır apartmanı strese boğan matkabı kullandığı itiraf etti. İfadenin ardından adliyeye sevk edilen vatandaşı, sevenleri yalnız bırakmadı. Olayın duyulmasıyla birlikte Yusuf Erbulan’a destek vermek isteyenlerse akın akın Kartal Adliyesi’ne geldi. Sık sık sloganlarla Erbulan’a sevgi gösterilerinde bulunan grup, Türkiye’nin çeşitli yerlerinden gönderilen dayanışma mesajlarıyla iyice coştu. Özellikle Ayvalık Yazlığına Bir Çivi Daha Çakana Sen de Çak Girişimi’nden gönderilen tebrik telgrafı okunurken sevince boğulan kitle, Ankara Eryaman Matkapla Savaş Derneği’nin semtlerinde bulunan bir parka ‘Yusuf Erbulan Parkı’ ismini verdiğinin öğrenilmesiyle adeta bir duygu seli yaşadı. Halen adliye önündeki bekleyişlerini sürdüren grup içerisinden Erbulan’ın komşularının görüşleriyse şöyle;  Yusuf abim hiç üzülmesin aslanlar gibi yatar çıkar. Biz apartman olarak sık sık ziyaretine gelip, temiz iç çamaşırını, sigarasını eksik etmeyiz. Böyle kutsal bir dava için yatan kimseye ihanet etmeyiz biz...  Valla ben bıçağı aldım tam iniyordum aşağı, sesleri duydum. Yusuf çoktan halletmiş işi. Şu hareketiyle resmen benim hayatımı kurtardı... Onun yerinde ben de olabilirdim... Kardeşim o artık... Taşındığımızdan beri kah evimi gözlemesiyle, kah asansördeki tuhaf yanaşmalarıyla bugüne dek ondan nefret ettiğim için çok pişmanım. Adamın hasıymış. Hayırlısıyla çıksın, alsın beni, bassın nikahı, evimin eri olsun.  Yani üzüldüm diyemem ancak yine de şiddetin çözüm olacağına inanmıyorum. Bu hafta hadi onu yaraladık, haftaya bir başkası o lanet duvarı o matkapla delecek. Bu toplumsal bir yara ve hepimiz birer kurbanız...  Hazır site sakinleri buradayken benim gerçekten çok minik bir korniş takma durumum vardı. Matkap boştaysa onu alayım, hemen hallediyim diye gelmiştim ama delil torbasındaymış sanırım. Kısmet. Çok da mühim değildi zaten eheh, öyle 7 yerimden yaralanmaya değecek bir şey değil.