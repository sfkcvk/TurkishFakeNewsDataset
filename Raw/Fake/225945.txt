Türk Hekimleri Kansere Yine Çare Buldu... Recep Tayyip Erdoğan Üniversitesi Tıp Fakültesi Farmakoloji Anabilim Dalı'dan geçtiğimiz günlerde gelen kansere kesin çözüm bulunduğu haberinin yankıları sürerken, bir güzel haber de bu akşam saatlerinde Kahramanmaraş Sütçü İmam Üniversitesi'nden geldi. Sütçü İmam Üniversitesi Tıp Fakültesi Dekanlığı'ndan yapılan açıklamada, üniversite bünyesinde kansere karşı yürütülen mücadeleden olumlu sonuçlar alındığı belirtilirken, Türkiye bu sonuçla birlikte Hindistan'ı da geride bırakarak kansere en çok çare bulan ülkeler arasında lider konuma yükseldi. Hafta içinde Recep Tayyip Erdoğan Üniversitesi Tıp Fakültesi ve Muğla Üniversitesi Güzel Sanatlar Fakültesi'nden art arda gelen güzel haberlerin ardından, kansere karşı bir zafer müjdesi de Kahramanmaraş Sütçü İmam Üniversitesi Tıp Fakültesi Onkoloji Ana Bilim Dalı 'ndan geldi. 2 yılı aşkın süredir keçi sütü, dolmalık biber, maraş otu ve il sınırları içinde yetişen diğer 200 kadar bitki ve hayvan çeşidiyle kanseri yok etmek için mücadele eden Üniversite, bu sabah közlenmiş patlıcanla yürütülen çalışmalardan olumlu sonuçlar alındığını duyurdu. Tıp camiasında heyecan yaratan gelişmeyle ilgili olarak üniversite rektörlüğünden yapılan açıklamada, "Hafta içinde prostat kanserini yenen bir hastamız üzerinde yürütülen incelemeler sonucu kendisinin haftada en az 1 kez közlenmiş patlıcan tükettiği tespit edildi. Büyük ihtimalle onun sayesinde iyileşti diye düşünüyoruz" ifadelerine yer verilerek, bu şekilde 2 hasta daha bulunması halinde çalışmanın bilimsel bir makale olarak yayınlanacağı duyuruldu. Sütçü İmam Üniversitesi Tıp Fakültesi bu sonuçla kansere karşı çözüm bulan fakülteler sıralamasında kendisine 115. sırada yer bulurken, uzmanlara göre önümüzdeki 2 yıl içinde Türkiye’deki kanser çözümü sayısının, ülkedeki kanser vakalarının önüne geçmesine kesin gözüyle bakıyor. Dünya Sağlık Örgütü ise kansere bugüne kadar toplam 115 defa çözüm bulan Türkiye'ye, resmi internet sitesi üzerinden yayınladığı bir basın açıklaması ile teşekkür etti. Özellikle üniversiteler ve sabah programları başta olmak üzere Türkiye'de konunun üzerine kararlılıkla gidildiğine ve önceki çözümlere rağmen bir an olsun rehavete kapılmadan ısrarla yeni çözüm arayışına devam edildiğine vurgu yapılan açıklamada, ayrıca “nasıl olsa Türkiye çözüm buluyor, rahvan gitsin” diyerek yatan, kaytaran diğer ülkeler de üstü kapalı bir şekilde uyarıldı.