İçişleri Bakanlığı, Yarın Öğlen Arasında Ülkede Genel Çanta, Dolap ve Üst Baş Araması Yapılacağını Doğruladı Başbakan ve Bakanlar Kurulu'nun tüm ikazlarına ve tembihlerine karşın vatandaşların bir süredir ısrarla sigara, alkol ve sağlıksız abur cubur alışkanlıklarından vazgeçmediğini tespit eden bilirkişi raporu, İçişleri Bakanlığı'nı nihayet harekete geçirdi. Bakanlık yetkilileri yarın öğle arasında ülkede genel çanta, dolap ve üst baş araması yapılacağını doğrularken, uygulamaya kamuoyunun küçük bir kesiminden itiraz gelmekle beraber vatandaşların genel olarak memnun olduğu bildirildi.

 

Sabah saatlerinde Bakanlık binası önünde, kamuoyunun ve basın mensuplarının karşısında yaptığı açıklamayla uygulamayı duyuran Müsteşar Yardımcısı Korkut Türkeli, sözlerine yapılacak olan genel aramanın vatandaşın kendi iyiliği için olduğunu vurgulayarak başlarken, "Bakın kaç senedir Sayın Başbakanımız size laf anlatmaya çalışıyor. İşi gücü bıraktı kahve kahve dolaşıp bizzat cebinizden paket topladı, büktü. Bi günden bi güne sesini yükseltti mi size karşı? Bilakis iyi bile sabretti, bana denk gelseniz ağzınızın ortasına iki tokat çakmıştım. Bi laf adam olana bi kere söylenir ya... " şeklinde konuştu.

 

Özellikle açık havada çalışanlar, kendi işyerinde mesai dolduranlar ile işsiz vatandaşlara seslenen Türkeli, "Bir ülkenin bir ahengi olur, bir düzeni olur. Sen mesai saatinde fosur fosur sigara içerken, ofiste, normal işte binada çalışan adam bunu görüp istemez mi? İşsiz vatandaşlarımıza da konuşuyorum, sen sokakta tüttüre tüttüre, rahat rahat dolaşırken çalışan adam 'e ben de içeyim, ona izin verdin bana niye vermiyosun' diyince, ben ona ne cevap vercem? Bu arkadaşlarınızın hakkını gaspediyorsunuz." derken, bu zıkkımı illa içecek olanları gidip evlerinde anasının babasının karşısında içebiliyorsa içmeye davet etti. 

 

"Kravatı bir yana kendi bir yana kaymış, yakası bağrı açık tespih sallaya sallaya dolaşan, eline geçirmiş bi cep telefonu sabahtan akşama cikcikcik mesaj yazan, oyun oynayan adamlar var" diyen Müsteşar Yardımcısı, defalarca organize ettikleri sağlıklı yaşam koşularındaki devamsızlıktan da dert yandı. "Kaç defa söyledik, hala aranızda spor ayakkabı almayanlarınız var. Önümüzdeki pazar günü sokağa spor ayakkabısız kimseyi çıkarmayacağız. Herkes duymayana söylesin, sonra ben bilmiyordum, duymadım falan kabul etmiyorum." diyerek uyarılarına devam etti.

 

Açıklamada ülkenin bağış zarfları konusuna da değinen Korkut Türkeli, "Bakın ocak başında zarfları dağıttık, hala daha parayı getirmeyen arkadaşlarımız var. Ben onların ismini de bir bir biliyorum ama burada mahçup olmasınlar diye söylemek istemiyorum, arkadaşlar lütfen ama bu hepimizin devleti. Bunun suyunu elektriğini bi şekilde halletmeye çalışıyoruz sonra 'orda yol yok, burda sokak lambası patladı, efendim bana deprem oldu diye siz üzülüyorsunuz. Bakın son kez rica ediyorum, evinizi annenizi babanızı arattırmayın bana." ifadelerini kullanırken, konuşma esnasında tırnaklarını yiyen bir gazeteciye de, "Evladım sen de yeme şu tırnaklarını, çaput gibi ellerle o çizgi filmdeki adı ne, Şırek gibi geziyosunuz yakışmıyo" şeklinde çıkışması ise muhabirler arasında gülüşmelere neden oldu. 

 

"Bakın Antep Adalet Sarayı'nın üçüncü katında, taa duvardan tavana ayakkabı izi var. Adam oraya çıkamaz, bi afedersiniz hangi hayvansa, ayakkabıyı çıkarıp bile bile kasten yapmış bunu. Böyle mi giricez Avrupa Birliğine? Biz her gittiğimizde adamlara 'Bizim ülkemiz şöyle temiz, vatandaşımız böyle ahlaklı, götümüzü yıkamayı sizden önce biz akıl ettik.' diye dışarda övüyoruz sizi.  Bu adam gelip bunu görünce ne düşünecek?" derken, öfkesini gizlemeyen Müsteşar Muavini, açıklamalarının sonunda çantaları dolapları dip köşe arayacaklarının altını tekrar çizdi ve "Özellikle kız vatandaşlarımızın üstünde başında, çantasında mahçup olacağı şeyler varsa emanete bıraksınlar, sonra üzülüyorlar." şeklinde konuştu.  

 

Açıklama sonrası gözler bu gece bu konudaki kanun hükmünde kararnameyi çıkarması beklenen ve halen uygulamanın detayları hakkında kıran kırana tartışmaların yaşandığı Meclis'e çevrilirken, Bakanlığa yakın kaynaklardan alınan bilgi ise, aramalar esnasında büyük olasılıkla genel üst baş ve tırnak kontrolünün yanında, serçe parmakla çakı uzunluğu testinin de sözkonusu olabileceği yönünde.