42 Yıllık Devlet Memuru Tevfik Çeperli: “Hayatta en büyük şansım, benim için bir tutku olan memuriyetten aynı zamanda para kazanıyor olmam” Ankara Yahya Galip Vergi Dairesi'nde İdari İşler Müdür Yardımcılığı görevini yürüten Tevfik Çeperli, hayattaki en büyük tutkusunu aynı zamanda mesleği haline getirebilmiş az sayıdaki şanslı insandan biri. Mesleğindeki 42. yılını geçtiğimiz günlerde çalışma arkadaşları ile birlikte çay içerek kutlayan deneyimli memur Tevfik Çeperli, düzenlediği basın toplantısında "Hala bazen kendimi çimdikliyorum, acaba rüyada mıyım diye. Hem bütün gün doya doya memurluk yapıyorum, hem de aybaşı geldi mi maaşım tak diye hesabıma yatıyor" sözleriyle, mesleğine duyduğu derin sevgi ve bağlığı gözler önüne serdi.

 

Tevfik Çeperli mesleğine aşık bir İdari işler Müdür Yardımcısı. 1969 yılında girdiği vergi dairesine bugüne kadar başarıyla hizmet eden Çeperli, 42. yılı dolayısıyla kendisini tebrik etmeye gelen arkadaşlarının ısrarlarına dayanamayarak herkese birer çay ısmarladıktan sonra memuriyetin küçük yaşlardan itibaren kendisi için bir tutku olduğunu vurguladı. 
 
 

Henüz 6 yaşındayken babasının gömlek ve kravatını giyip, aynanın karşısında memurluk yaptığını söylerken gülümsemesini gizleyemeyen Tevfik Çeperli, 10 yaşına geldiğinde memur olmak için evden kaçtığı günden ise "Çocuk aklı; evde bulduğum evrak çantasını alıp, gidip en yakın kamu kurumuna elimi kolumu sallaya sallaya girdim... Çocuk olunca da kimse bişey demiyo, elde çanta sevimli bile buldular. Orada bikaç kaşe bastığımı, vatandaştan nüsha nüsha belge talep ettiğimi ben hatırlamıyorum ama anlatıyolar... Çocukluk işte..." sözleriyle bahsetti.

 

Hep aynı küf kokulu binaya girip, aynı eskimiş mobilyalar, stampa ve kollu facit hesap makinesi arasında çalışmak hayaliyle büyüyen minik Tevfik'in artık emekliliği yaklaşmış bir memur olduğunu hatırlatan Çeperli, babasını kaybettiğinde dahi düşünmeden daireye gelip görevini yaptığını söyleyerek şöyle devam etti:

 

"Ne derler bilirsiniz, 'Show must go on...' Memuriyet benim sadece işim değil, aynı zamanda tutkum, aşkım, hayatım, her şeyim... 14 sene önce emeklilik hakkını kazanmama rağmen bırakmadım ben bu işi, o beni terk etmeden de bırakmam. Gerçi kısa süre içinde yaş haddinden dolayı mecburi emekliliğim geliyor, ancak acısıyla tatlısıyla on binlerce bürokratik iş yaptığım bu daireden ayrılmaya hiç niyetim yok. Aslında işin doğrusu, bu dairenin de halen bana ihtiyacı olduğunu, benden faydalanabileceğini düşünüyorum. Zaten öyle düşünmesem şu anda Danıştay'a başvurmak üzere o bir ton belgeyi hazırlamazdım. Bu ülkede emeklilik yaşı 70'e, yaş haddi de 83'e çıkmadan hiçbirimize uyku yok."

 

Tevfik Çeperli'nin ısrarları ve bir çay daha ısmarlama vaadi ile konuşmaya ikna ettiği Kısım Amiri Mustafa Özkıyılar ise, Çeperli'nin bugüne kadarki istekli ve azimli çalışmasının tüm personel için bir ilham kaynağı olduğunun altını çizdi. "Elbette ki herkes, her işe bir takım beklentiler ve hedeflerle başlar. Zaman içinde hepimiz o hevesi aşama aşama kaybederken, Tevfik bey'in her sabah daireye ışıl ışıl gözlerle girmesi ve bu mutluluğunu görmek.. Hepimizi.. Onun o çocuksu neşesi..." derken sesinin titrediğini gizleyemedi.

 

Olayın kendi içinde tekinsiz bir tarafı da olduğunu kabullenen deneyimli Kısım Amiri, "Doğruya doğru, herkes bu memuriyet işine bi şekilde geçinmek için başlıyor, iş garantisiydi, emekliliğiydi bilmemnesiydi... Tevfik Bey'in ne yapmaya çalıştığını ise inanın hiçbirimiz halen tam anlayabilmiş değiliz. Kendisi dünya iyisi ve tertemiz kalpli bir arkadaşımız olmakla beraber, açık konuşmak gerekirse, her sabah yüzünde gördüğüm o sakin gülümseme, gözlerindeki o umut parıltısı filan bazı geceler kabuslarıma giriyor..." ifadelerini kullanırken, "Valla benim emekliliğime 1 hafta bişey kaldı şunun  şurasında, bu şen şakrak herifi de benden sonra kim çekiyosa çeker artık, oh be ya!" sözleriyle de Çeperli'ye takılmayı ihmal etmedi.

 

Mesai arkadaşlarının yavaş yavaş işlerinin başına dönmeleriyle tamamlanan 42. yıl kutlamalarının sonunda, bir şekilde devlet kapısına girmek isteyen gençlere seslenmeyi de ihmal etmeyen Tevfik Çeperli, "Öncelikle kendilerine şu iki soruyu sorsunlar: 'Ben memur olmak istiyor muyum?' ve 'KPSS puanım bir yerlere girmeye yeterli mi?' Bu iki sorunun cevabı evetse, sonrası geliyor zaten..." şeklindeki sözleriyle altın değerinde tavsiyelerde bulundu.