30. Doğumgününü Kutlayan Dilek Yunak, Evlenecek Adam Kriterlerinden Son Olarak ''Kel Olmasın''ı da Elediğini Açıkladı... 30. doğumgününü bugün iş arkadaşlarıyla birlikte kutlayan bankacı Dilek Yunak, özellikle son 4 yılda giderek artan bir ciddiyyetle sürdürdüğü "evlenecek adam gibi biri" arayışında uzun boy, iyi maaş, göbeksiz ve evi olsun kriterlerinin ardından kel olmama kriterini de askıya aldığını açıkladı. Özel bir bankanın Ankara-Çankaya Şubesinde KOBİ Müdür Yardımcılığı görevini sürdüren Dilek Yunak, ofisinde gerçekleşen mini doğumgünü partisinde çarpıcı açıklamalara imza attı. 7 yıl önce işe ilk girişinin ardından ısınma turlarıyla ve oldukça iddialı kriterle başlayan koca arama sürecinin özellikle 27 yaşından itibaren art arda verilen tavizlerle giderek daha mütevazi bir çabaya dönüştüğüne dikkat çeken Yunak şunları kaydetti:  "Evet belki pasta üzerindeki mum sayısı arttıkça eş adayı konusunda kırmızı çizgilerimin sayısı da ters orantılı olarak azalmaya başladı ancak ben bunu illa kötü bir şey olarak görmüyorum. Belki de olgunlaştıkça tip ve maddiyat gibi yüzeysel, fani şeylere daha az değer veriyordumdur. Yıldızlara gitmeye çalışan bir roket gibi düşünün... Yükseldikçe, atmosfere çıktıkça ne oluyor? Birer birer bazı şeyleri atmak gerekiyor... Öyle bakmak lazım... Neyse müsadenizle lavaboya... Hayır ya ne ağlaması..." Üniversiteyi bitirdikten 2 sene sonra evleneceğine ve 30'una varmadan 2 çocuklu (bir oğlan bir kız) kariyer sahibi başarılı bir kadın olacağına kesin gözüyle bakan Dilek Yunak'ın çeşitli talihsizliklerle dolu yol hikayesi ise şöyle: Yunak'ın bi elini yüzünü yıkayıp ofise geri dönmesiyle birlikte pasta kesimi, iyi dilekler ve hediyelerin verilmesiyle tamamlanan doğumgünü başarılı bankacı adına ümit verici olsa da, yakın çevresinden gelen yorumlar o kadar da iç açıcı değil. Genç kadının üniversiteden arkadaşı ve 2 çocuk sahibi Müge Durayer (30) "Valla ben Dilek'e kimleri buldum, kimleri önerdim ama hepsine bir kulp buldu. O Mert'i unutamadı hep ondan bence. Neyse artık benden bu kadar, kendi başının çaresine bakacak" ifadeleriyle arkadaşı ile arasına çok net bir çizgi çizerken, Yunak'ın ailesi de artık kriter mriter falan pek sallamadıklarını açık yüreklilikle dile getirdi. Kendisine uzatılan mikrofonlara "Yani çocuklar, ben diyeceğimi kızıma söyledim. Biz ölmeden artık kör, topal ne olursa razıyız. İnşallah bu yıl bir şeyler olur" diyen Anne Sevim Yunak, memleketleri Manisa'dan eski komşularının oğluna ait olduğunu belirttiği bir vesikalığı basın mensuplarına uzatarak "Ben bi çıtlattım bizimkine ama oralı bile olmadı. Bi de siz konuşun. Eczacı bu çocuk. Çok efendi..." sözleriyle açıklamalarına son verdi.