Ayda Bir Canlı Bomba Saldırısı Yaşayan Türkiye, Seçimini İstikrardan Yana Kullandığı İçin Memnun... 7 Haziran seçimlerinin ardından düzensiz olarak gerçekleşen canlı bomba saldırıları, 1 Kasım seçimlerinden çıkan güçlü iktidarla birlikte ayda bir olarak rutine bağlanırken, tercihini istikrardan yana kullanan milyonlar beklentilerinin gerçekleşmiş olmasından mutlu. 1 Kasım öncesi Suruç ve Ankara'da gerçekleşen canlı bomba saldırıları, aralarındaki zaman farkı ve hangi ayda gerçekleşeceklerinin belli olmaması gibi nedenlerle halk arasında istikrarsızlık endişesine yol açmıştı. Bu endişeyle ve AK Parti'nin istikrara yaptığı vurguya güvenerek sandık başına giden seçmenler, 1 Kasım'da tercihlerini güçlü bir iktidardan yana kullanırlarken, aradan geçen 3.5 aylık süre milli iradenin bir kez daha yanılmadığını ortaya koydu.  Hükümetin kurulmasından bugüne dek İstanbul-Ankara-Ankara düzeninde ayda 1 gerçekleşen büyük çaplı canlı bomba saldırılarıyla birlikte Türkiye yeniden bölgesinde bir istikrar adası olarak anılmaya başlanırken, artık önlerini görebildiklerini ifade eden vatandaşlarsa verilen sözlerin tutulmasından memnun. Konuyla ilgili olarak seçmenin nabzını tutan ARGES araştırma şirketinin elde ettiği sonuçlar da bu memnuniyeti teyit eder nitelikte. ARGES'in 26 ilde toplam 3500 kişiyle yüz yüze görüşme şeklinde gerçekleştirdiği araştırmaya göre halkın %52'si patlamaların bir düzene oturmasından memnun olduğunu ve bir sonraki seçimde yine tercihlerini aynı yönde kullanacaklarını belirtirken, %37'lik bir kısım ise " " yanıtıyla çekimser kalmakla birlikte yine de hükümetin hakkını teslim ediyor. Aynı araştırmada "Patlama derken? Noldu ki? Bi şey mi olmuş?" yanıtını verenlerin oranı ise %11.