Cumhurbaşkanı Erdoğan'dan Obama'ya Veryansın: ''Esad'ı bitiremedik, Fethullah Gülen'i iade etmiyorsunuz bari Deniz Seki'yi yakalayın!'' Seçildikten sonra ilk yurtiçi gezisini Gaziantep'te gerçekleştiren Cumhurbaşkanı Recep Tayyip Erdoğan, burada yaptığı konuşmada Barack Obama'ya yüklendi. Eski Dışişleri Bakanı, yeni Başbakan Ahmet Davutoğlu ile kaç senedir Esad'ın gitmesini beklediklerini, Fethullah Gülen'in iadesine ise Amerika tarafından olumsuz yanıt verildiğini hatırlatan Erdoğan, "Ayıptır, günahtır, böyle müttefiklik olmaz. Hadi Esed'i Rusya destekliyor, ötekinin hakkında açılmış bir dava yok falan neyse, ulan bari Deniz Seki'yi yakalayıverin" derken, Türkiye için moral ve motivasyon sağlayacak bu davada Obama'dan yardım istedi. Antep'te Suriyeli mültecilerle bayramlaşmasının ardından yaptığı konuşmada Amerika Başkanı'ndan Deniz Seki konusunda yardım isteyen Erdoğan, "Yani konunun aslında Deniz Hanım'la da alakası yok ama bunca yıllık hukukumuz var, artık Obama'nın bi işe yaramasını istiyor, bekliyoruz" diyerek, Amerika Başkanı'nı tanıyacağına Washington Büyükşehir Belediyesi'nde bir odacı tanısaydı daha çok iş halledeceklerinin altını çizdi. 14 yıllık AKP iktidarında, arada sıkıntılar yaşansa da ABD yönetimiyle her zaman iyi bir müttefik, bir dost yeri geldiğinde bir sırdaş olmaya gayret ettiklerini hatırlatan Erdoğan, Deniz Seki konusundaki taleplerini ise şu sözlerle dile getirdi: "14 senedir müttefikiz de müttefikiz... Eee? Ne gördük? Daha biz geçen hafta lafımızı yemedik mi? IŞİD'e karşı koalisyona katılmıyoruz deyip siz kızınca hemen ağız değiştirmedik mi? Nedir yani koskoca CIA, NSA efendime söyliym deniz piyadeleri bi Deniz Seki'yi mi bulamaycak? Ya Allah aşkına, tamam Fehullah Gülen sizin olsun. Esad mı Esed neyse o da şu saatten sonra napıyosa yapsın ama hiç değilse bari Deniz Seki'yi yakalayın da iyi kötü bir yerden başlayalım, siftah olsun. Çok mu şey istiyoruz?" Konuşmasının devamında Suriyeli mültecilere de özel bir parantez açan Cumhurbaşkanı, boş yere gaza getirdiği tüm Suriyeliler'den özür diledi. Erdoğan, "Sevgili Suriyeliler, maalesef durumlar böyleyken böyle... Görüyorsunuz, biz de mağdur durumdayız... Ama tabi henüz her şey bitmiş değil, Allah'tan ümit kesilmez" sözleriyle ümit aşılayarak, mültecilere Deniz Seki'nin en kısa zamanda ülkeye geri getirtileceği konusunda teminat verdi. Deniz Seki'nin konuyu kesinlikle kişisel algılamaması gerektiğini bir kez daha vurgulayan Cumhurbaşkanı, ''Tamamen Amerika'nın iyi niyetini gösteren sembolik bir jest bekliyoruz şu an. En azından bu talebimizi ciddiye aldıklarını gösterir bir açıklama, ne bileyim İngilizce bişeyler... Mesela geçen bi özür dilendi o bize çok iyi geldi, sanki hakkaten önemliymişiz gibi... Yani o tip bişeyler olsa bile kafi" diyerek, sözlerine son verdi.