Melih Gökçek'in İstifaya Zorlanması Halinde Şehri Transformers'larıyla İşgal Etme İhtimali Ankaralıları Tedirgin Ediyor... Melih Gökçek'in de aralarında bulunduğu 6 AK Partili belediye başkanının daha Cumhurbaşkanı Erdoğan tarafından istifasının istendiği söylentilerinin ardından gözler Ankara Büyükşehir Belediyesi'ne çevrildi. Gökçek'in istifaya zorlanması halinde şehrin kapılarını dışarıya kapatmaktan, Ankara'yı Dev Seğmen Kedileri ve Transformers'la ile işgal etmeye kadar her şeyi yapabileceğine inanılırken, aynı zamanda Sağlık Bakanlığı ekipleri ve AKUT da sıkı önlemler aldı. Ankaralı bazı duyarlı vatandaşların Cumhurbaşkanı'nı ikna etme çabalarından ise henüz bir sonuç alınabilmiş değil. İstanbul Büyükşehir ve Düzce belediyelerinin ardından bugün kulüslere düşen 'Ankara dahil 6 belediyede daha istifalar istendi' haberleri bir yandan "Acaba Gökçek gidiyor mu?" heyecanı yaşatırken, öte yandan Gökçek'in istemediği bir karara zorlanması halinde yapabileceklerinden duyulan endişe de her geçen saat büyüyor. 25 senedir tanıdıkları Başkan'ın koltuğu savaşmadan bırakmayacağını düşünen binlerce Başkentli, 'Gökçek Sonrası Acil Eylem Planı' adı altında bir bildiri yayınlayarak kamuoyuna önemli uyarılarda bulundu. Güvenpark'ta toplanan kalabalık adına bildiriyi kamuoyuna aktaran Mert Özhan Canızlı (30), öncelikle tüm Ankaralıları sakin olmaya davet ederek, "Lütfen kimse Gökçek'i tahrik edecek davranışlarda bulunmasın. Allah muhafaza, diyelim gerçekten istifa etti, bunu öyle fazla dillendirmenin, ortalık yerde sevinç gösterileri düzenlemenin lüzumu yok. Sevincimizi içimizde yaşayalım" ifadelerini kullandı. Giderayak Belediye binasının yıkılıp yerine komple fıskiyeli havuz yapılmasından, tüm Ankara'nın Dinozorlar ya da Transformer'lar tarafından istila edilmesine kadar her ihtimali değerlendirdiklerini sözlerine ekleyen Canızlı, akıllarına gelen bazı olasılıkların gerçekten korkutucu olduğunu vurguladı. Aldığımız duyumlara göre belediye başkanlığı makamına giden koridorda alt geçit çalışması başlatmış. Bildiğin hendek kazıyor şu an, odaya ulaşılamıyor” diyen Canızlı, daha sonra 7 maddelik Acil Eylem Planı'nın içeriğini paylaştı: Önlem Paketi 1- Melih Gökçek'in istifasının istenmesi halinde ilk iş olarak tüm ilgisi Twitter'a yönlendirilecek. Başkan'ın her yazdığı tüm Ankaralılar tarafından rt ve like'larla destekleklenerek enerjisini bilgisayar başında atmasına gayret gösterilecek. 2- Gerçekten istifa etmesi halinde bile sokakta Gökçek'e rastlayan vatandaşlar kendisine 'Başgan' şeklinde hitap etmeye devam edecek. Gerekirse yeni belediye binası başka yere yapılacak mevcut bina Gökçek’te kalacak.  3- Ankara'nın dışında bir yerlerde, kendisinin yönetebileceği bir belediye açılacak, açılamıyorsa bile en azından mevcut AKP'li belediyelerden biri Melih Gökçek'e tahsis edilecek. 4- Gökçek'in belediye binasından olası bir ayrılışına, dev kedi kostümleri giymiş Ankaralılar ve peluş hayvanlar eşlik edecek. Bu sayede, kendini evindeymişçesine huzurlu hissetmesi, sinirlenmemesi sağlanacak. 5- Başkan'ın kendisini birden boşlukta hissetmemesi için şehir dışında kendisine bir arsa ve kepçe ile kamyon tahsis edilerek fıskiye, devasa kapı, anlamsız tematik park gibi hizmetler yapmasına olanak tanınacak. 6- Sim City oyunu kendisine tanıtılacak. Twitter'da herkes Sim City oynuyormuş gibi yaparak kendisini özendirecek. "Ulan Belediye Başkanı gibi hissediyorum ne güzel oyun bu" gibi mesajlar ile timeline'ı gün boyu meşgul edilecek.