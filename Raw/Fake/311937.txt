TÜİK, Eylül Ayında Kombi Yakmak İçin Gereken Minimum Aylık Geliri 5.200 TL Olarak Açıkladı... Yurt genelinde aniden bastıran soğuk ve yağışlı havaların ardından vatandaşların kombi yakma konusundaki tereddütleri giderek artarken, konu ile ilgili en net açıklama Türkiye İstatistik Kurumu'ndan geldi. Buna göre Eylül ayı içerisinde kombi çalıştırmak için gereken minimum aylık kazanç miktarının 5.200 Lira olduğu netlik kazandı. Bu sabah TÜİK'in internet sitesinde yayınlanan rapor, bir süredir vatandaşların kafasını meşgul eden "Havalar da soğudu ama acaba Eylül'de kombi yakacak kadar zengin miyim?" sorusuna da net bir yanıt oldu. Raporda, Eylül ayı içerisinde en düşük ısıda kombi çalıştırmak için 4 kişilik bir ailenin yaşadığı eve girmesi gereken toplam para miktarı 5.200 TL olarak açıklanırken, bu rakamın düşük ayarda günlük toplam 12 saatlik bir yanma süresine göre hesaplandığı belirtildi.   Yine aynı rapora göre, Eylül ayı içerisinde kombi yakanların toplam nüfusa oranı sadece %3'te kalırken, parası olduğu halde "lan daha geçen hafta tişörtle dolaşıyorduk" diyerek Eylül'de kombi yakmayı gururuna yediremeyenlerin oranı ise %26'yı buluyor. Araştırmaya katılan vatandaşların %48'i "evde birisi hasta olana kadar battaniye ile oturmaya sıcak baktığını" belirtirken, "hastalığın maliyeti kombi masrafını geçmediği sürece hiçbir şekilde yakmam" diyenler de %23'lük bir kısmı ouşturuyor.