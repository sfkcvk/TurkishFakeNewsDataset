Müşterilerini Umre Yerine Yanlışlıkla Rio Karnavalı'na Götüren Tur Şirketine Tepkiler Çığ Gibi Büyüyor Umre turu için başvuran 120 civarında müşterisini yanlışlıkla Rio Karnavalı için Brezilya'ya götürdüğü ortaya çıkan Turaz Tur isimli firmada sular durulmuyor. Umre’ye gitmek üzere evlerinden ayrılan dedelerini, dünyaca ünlü Rio Karnavalı yürüyüşü sırasında samba okulu kortejlerinin içerisinde gören ailelerin ihbarıyla ortaya çıkan skandalın ardından şirketin merkez binasının önünde toplanan öfkeli kalabalık bir an önce hatanın düzeltilmesini isterken, suçlamaları reddeden firma, aileleri sağduyuya davet etti. Umre’ye gitmek üzere Turaz Tur’a başvurarak geçtiğimiz günlerde Türkiye’den ayrılan kafilenin Rio Karnavalı’nda ortaya çıkması üzerine harekete geçen mağdur aileler, bugün firmanın genel merkez binası önünde toplanarak sorunun çözümü için seslerini yükselttiler. Mağdur aileler adına şirket yetkililerine seslenen Süleyman Torkel, öncelikle kafiledekilerin sağlık durumlarından endişe ettiklerini belirterek, "Benim babam zaten kalp hastası bir insan. Umre'den dönebileceğinden bile kuşkuluyken Rio'dan dönmesi imkansız gibi bir şey. Umudumuz her geçen saat tükeniyor. Tek dileğimiz eğer öldüyse en azından mutlu bir şekilde vefat etmiş olması. Bir günaha girdiyse de Allah affetsin ne diyelim..." sözleriyle herkesin kafiledekiler için duacı olmasını istedi. Mağdur aileler arasında şu ana dek Rio’dakilerle irtibat kurabilen tek kişi olan Nesrin Hangüler ise "Dün akşam saatlerinde babamla konuştum. Sesinde bir anormallik yoktu. Bana 'Buralar dedikleri kadar varmış kızım. İnsanın hiç dönesi gelmiyor' dedi. Bunun üzerine en son annemin arkadan 'Gözün kör olmasın Necmi' diye bağırdığını duydum. Sonra hat kesildi. Ailecek perişanız..." derken göz yaşlarına hakim olamadı. Kafilede akrabaları bulunan ailelerden gelen tepkilerin ardından mikrofonların karşısına geçen Turaz Tur Acentesi Yetkilisi Ömer Sandırı ise suçlamalar karşısında firmasını savundu. “Bizim dedemizi nenemizi bu yaştan sonra yoldan çıkardınız” şeklindeki değerlendirmelerin kendilerini son derece üzdüğünü belirterek sözlerine başlayan Sandırı “Bakın belki de bunu da bir nevi imtihan gibi görmek lazım. Şu an Rio’da bulunan vatandaşlarımızın imanları yeterince sağlamsa zaten hiçbir şey olmaz merak etmesinler. Ha insanlık hali, şeytana uymuş olan varsa ordan dönüşte bir de Umre turu satarız. Gider tövbe ederler olur biter… Ayrıca Umre fiyatına Rio’ya gittiler. Firma olarak bizim de maddi yönden mağduriyetimiz var ama sesimizi çıkarmıyoruz..." diyerek ortada büyütecek bir durum olmadığını savundu. "Televizyondaki görüntüleri ben de izledim. Net bir şey söylemem zor ancak müşterilerimizden bazılarının cennete düştükleri yanılgısıyla karnaval kortejine katıldıklarını düşünüyorum. Siz de takdir edersiniz, o yaştaki insanların kafası çok kolay karışabiliyor..." diyen Sandırı, Rio sokaklarına yayılmış durumda bulunan kafilenin toparlanması için yetkililerle temasa geçtiklerini açıkladı. Sandırı, şu ana kadar Rio esnafına hacı yüzüğü, tespih ve ezan okuyan saat gibi ürünler soran 6 kişinin tespit edildiğini belirtirken, “Oradaki konsolosluk çalışanlarının da yardımıyla bu şahıslara ulaşmaya çalışıyoruz. Kalp krizi teşhisiyle hastaneye gelenler içerisinde henüz bir Türk'e rastlanmamış olması da bizim için umut verici...” diyerek aileleri sağduyuya ve sabra davet etti. Yaşanan talihsizlikte firmalarının hep olumsuz şekilde eleştirildiğini, insanların inançlarına yaptıkları pozitif katkıların ise görmezden gelindiğini sözlerine ekleyen Sandırı “Şu an Rio’dakiyle aynı sayıda adamı da yanlışlıkla Umre'ye göndermiş durumdayız, ancak nedense o hiç gündeme gelmiyor. Biraz da bunlar konuşulsun. Rio’ya gidenler zaten dini bütün insanlar, biz karnavala gitmek isteyen adamı Mekke'ye göndermişiz bundan büyük sevap mı var?” diyerek bardağın dolu tarafına dikkat çekti. Son olarak Cidde Havalimanı’nda simli deri kıyafetleri ve sırtlarına taktıkları melek kanatları nedeniyle gözaltına alındığını tespit ettikleri bu grup için de Türkiye’ye iade pazarlıklarının sürdüğünü belirten Sandırı, tüm vatandaşları hazır bu denli gündeme gelmişken Turaz Tur’un sürprizlerle dolu dünyasına davet ettiklerini kaydederek sözlerini noktaladı.