Cumhurbaşkanı Erdoğan'ın ''Medya özgür olmalıdır'' Açıklamasını Canlı Yayınlamayan Manisa Yerel Kanalında Kayyum Paniği... Cumhurbaşkanı Erdoğan'ın 10 Ocak Çalışan Gazeteciler Günü nedeniyle yayınladığı ve özgür medyanın önemine vurgu yaptığı açıklamasını, kanalda güvenlik görevlisi dışında çalışan kimsenin bulunmadığı pazar gününe denk gelmesi nedeniyle yayınlamayı ihmal eden Manisa Man TV'de panik büyüyor.  Erdoğan tarafından yapılan ve "farklı seslerin, özgün düşüncelerin kendini ifade imkanı bulduğu medyanın, sağlıklı bir kamuoyu için çok önemli olduğu" vurgulanan konuşma, her zaman olduğu gibi 30'a yakın ulusal ve 200'ün üstünde yerel tv kanalında canlı olarak yayınlanırken, Manisa'nın yerel kanallarından Man TV'de ihmalkarlığın bedeli ağır oldu. Skandalın ortaya çıkmasıyla birlikte derhal genel yayın yönetmeni ve üst düzey çalışanları kanal binasına çağıran Man TV'nin sahibi, işadamı Erdem Mümtazoğlu, yapılan kısa kriz toplantısının ardından kurmaylarıyla birlikte kameraların karşısına geçti. Açıklamalarına öncelikle başta Sayın Cumhurbaşkanı olmak üzere tüm kamuoyundan özür dileyerek başlayan Mümtazoğlu, olayda herhangi bir kastın olmadığına vurgu yaptı.  Kanal olarak, yayına başladıkları 2011 yılından itibaren basın ve ifade özgürlüğü konusunda gereken hassasiyeti gösterdiklerini ve bugüne dek Cumhurbaşkanı Erdoğan'ın hiçbir açıklamasını es geçmediklerini belirten Mümtazoğlu, olayın tamamen pazar rehavetinden kaynaklandığına dikkat çekerek şöyle devam etti: "Sizleri temin ediyorum, bu açıklama cumartesi ya da pazartesi yapılsa böyle bir olay kesinlikle yaşanmazdı. Ama işte pazarları biz çalışmıyoruz. Hazırladığımız bi kaç tane kaset var, işte müzik klipleri, Manisamızı tanıyalım programları, bi iki tane de boktan film falan gibi şeyler, onu geceden bekçimize veriyoruz. Kendisine de işi öğrettik, saati gelince uygun kasedi takıp yayını o şekilde sürdürüyor. Bütün Manisa bilir bunu. Yemin ederim, ben bizzat kendim bile açmıyorum pazar günleri bizim kanalı..."  Talihsiz işadamı, yine de tüm bu gerekçelerin yaşanan skandal için mazaret olmadığını ve sorumluluların tespit edilerek gereken işlemin yapılması yönünde kurum içinde bir soruşturma başlatıldığını da özellikle vurgularken, iyi niyet göstergesi olarak ilk etapta gece bekçisinin işine son verildiğini de sözlerine ekledi.  Oldukça yıpranmış ve yorgun olduğu gözlerden kaçmayan Mümtazoğlu, "durun ya hatta şunları da kovayım ben" diyerek hemen yanında oturan genel yayın yönetmeni ve ana haber sunucusunu da basın mensuplarının önünde işten çıkardı. Bundan sonraki süreçte medya özgürlüğü konusunda bir kusurlarının ortaya çıkması halinde her türlü yaptırıma razı olduklarını ve kanala atanacak kayyuma gereken her türlü kolaylığın gösterileceğini söyleyen Mümtazoğlu, Erdoğan'ın bugüne dek Man TV'de yayınlanan konuşmalarından oluşan toplam 129 saatlik görüntünün yarından itibaren 24 saat boyunca kanalda yayınlanacağını belirterek açıklamalarına son verdi.