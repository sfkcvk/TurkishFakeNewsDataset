Can Belker - Gizem Kurtöz Çiftinin İlk Buluşması Bu Akşam Canlı Anlatımla Gizem'in Kız Whatsapp Grubunda... Bir süre önce Facebook’taki ortak arkadaşları üzerinden birbirlerini ekleyerek sohbete başlayan Can Belker (28) – Gizem Kurtöz (26) çifti nihayet ilk buluşmalarını gerçekleştiriyor. Dev buluşma; öncesi, sonrası, önemli anları ve ayrıntılı analiziyle gece boyunca Gizem ve 5 kız "kanka"sından oluşan “Sağ Eller Havaya” isimli Whatsapp grubunda, canlı yayınla ekranlarda olacak... Yaklaşık 1 hafta önce başlayan ve tarafların birbirlerini tüm sosyal medya hesaplarından eklemesiyle birlikte temelleri atılan Can Belker - Gizem Kurtöz ikilisinin ilk buluşması için Gizem'in Whatsapp grubunda nefesler tutuldu. 1 haftadır Can’ın yolladığı her mesajın ekran görüntüsünün ve sosyal medyadaki tüm fotoğraflarının iletildiği grupta, talihsiz gencin eski sevgilileri, maddi durumu, hödüklük seviyesi ve pipi boyutuna ilişkin tahminler de masaya yatırılarak ayrıntılı bir analize imza atıldı. Buluşma öncesi gruptaki en büyük tartışmayı yaratan gündem maddelerinden bir tanesi ise Can Belker'in eski sevgilisiyle olan fotoğraflarını halen profilinden kaldırmamamış olmasıydı. Whatsapp grubunda konuyu gündeme taşıyan Müge Ergez, bunun affedilmez bir yanlış olduğunu belirtirken, Can için ilk “öküz” ifadesi de yine kendisi tarafından kullanıldı. Can daha sonra çeşitli vesilelerle 4 kez daha "öküz" sıfatına layık görülürken, eski sevgilisinin “Tam bir kezo” olduğu konusunda ise kesin mutabakata varıldı. Derinlemesine incelemelerini sürdüren altılı, gencin tag’lendiği toplam 147 fotoğraftan tatillerini Datça’da geçirdiğini, askerden kaçmak için MBA yaptığını, toplam 2 kez yurt dışına çıktığını ama büyük ihtimalle şirket tarafından gönderildiğini, müzik beğenileri arasında Shakira yer aldığına göre partnerinin hafif basenli olmasını dert etmeyeceğini ve bankacı emeklisi babasının kır düğününü karşılayabilecek maddi yeterlilikte olduğunu tespit etti. Can Belker'in stalk'lanması esnasında denk gelinen ve twitter hesabından paylaştığı ayrıntılı "Sinan Gümüş+Podolski'yle forvetsiz sistem" analiziyse grupta herhangi bir yankı bulmadı. Heyecanla beklenen ilk buluşma öncesi Gizem'in giyeceği kıyafet ve dekolte düzeyine de ortak akılla karar verilen gruptan 6'ya 5 gibi ezici bir çoğunlukta "Sakın ne olursa olsun ilk geceden vermiyorsun" kararı çıktı. Verme yanlısı tek oyu kullanan Sinem Kodallı “Kız valla sektirirsen ben bu şeker gibi çocuğu kıtlama yerim kıtlama” sözleriyle yaklaşık 2 yıldır hayatında kimse olmadığını bir kez daha hatırlattı. Grup, gecenin gidişatına göre bir öpüşmeye ise oy birliğiyle “ok” verdi. Buluşma öncesi Whatsapp’a atılan 22 kıyafet kombininde hararetli tartışmalar yaşansa da, “göze sokacak değil fakat merak ettirecek kadar” göğüs dekoltesi sunan ve Gizem'i uzun gösteren siyah elbise üzerinde zor da olsa bir uzlaşmaya varıldı. Saat 21:00’e doğru Ortaköy House Cafe'de gerçekleşen buluşmaya dair detaylar ise Gizem Kurtöz tarafından atılan 21.03'te atılan ilk mesajla birlikte gruba düşmeye başladı. Şu ana dek “Kızlar salata söylüyorum ama sonra bir kaç tane de mojito söyliycem, biraz da para çıksın yani cebinden” hamlesi takdir toplarken, 21.17'de gelen “Ay Friends’den bahsediyo” mesajıysa “Oha en son 2006’da mı biriyle çıkmış bu hödük?” eleştirileriyle karşılandı. Haber yayına hazırlandığı sırada gelen “Kızlaaaar yaaa kedisi varmış çooook minnoş” bilgisine ise temkinli yaklaşıldı. Grup, “Gizem bi dur, eski sevgilisi olacak o.ospu kediyi çocuğa iteleyip kaçmış galiba. Şu an kızın ilk Instagram fotoğrafları için Load More yapıyoruz sürekli” mesajını genç kıza iletirken, duruma göre 2. mojito'yu 23.00'de söyleyip en geç 23.45 gibi ortamdan tüymesi gerektiği de bir kez daha hatırlatıldı.