Küresel Isınmanın Son Kurbanı: Barajlardaki Su Seviyesini Cetvelle Göstermekten Sorumlu Belediye Personeli Ankara Büyükşehir Belediyesi Fen İşleri Dairesi'nde yıllardır barajlardaki su seviyesini gösterme görevlisi olarak çalışan Orhan Tekmez, 2010 yılında yağan şiddetli yağmurlar yüzünden, belediyede boş yere kadro işgal ettiği gerekçesiyle işten çıkarıldı. Her kuraklık mevsiminde "geçen seneki su miktarı", "bu seneki su miktarı" şeklinde basında yer alan fotoğraflarından tanıdığımız, ekranların sevilen siması Tekmez, şimdilerde işsizlikle mücadele ediyor. 
 
Konuyla ilgili olarak basına yaptığı açıklamada, bir türlü dinmek bilmeyen yağmurlar yüzünden mağdur duruma düştüğünü söyleyen Tekmez, "Baktılar su seviyesi barajın boyundan aşağı inmiyor, bizim de işimize de son verdiler. Rahmettir, berekettir, yağacak tabii ki, yağsın ama ayıp diye de bir şey var. Temmuz ortasına geldik. Ben de çoluğumunun çocuğumun rızkını bu işten kazanıyorum. Bu yaştan sonra kim beni işe alır? Lanet olsun böyle küresel ısınmaya!" diyerek, devletten en azından bir dahaki kuraklığa kadar kendisine sahip çıkmasını istedi. 
 
Aşırı yağışlar ve hava sıcaklığının bir türlü mevsim normallerine ulaşamaması nedeniyle geçtiğimiz ay da tek görevleri Antalya asfaltı üzerinde yumurta kırmak olan 35 yerel muhabirin sözleşmeleri feshedilmişti.