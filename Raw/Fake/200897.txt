Başbakan Erdoğan'ın 3 Günlük Afrika Gezisi Nedeniyle Başıboş Kalan Türkiye, Seks, Uyuşturucu ve Alkol Batağında Debeleniyor Dün itibariyle Başbakan Erdoğan'ın Gabon, Nijer ve Senagal'i kapsayan Afrika gezisine çıkarak ülkeyi terk etmesi, Türkiye'de büyük bir otorite boşluğunun oluşmasına sebebiyet verdi. Başlarında ne yapacaklarını söyleyen bir büyük olmaması nedeniyle sapıtan vatandaşlardan bir kısmı bu sabahtan itibaren işlerine ve okullarına gitmeyi bırakarak kendini içki, uyuşturucu ve kumara verirken, bir kısım vatandaşın da ülkeye kız atmak için Rusya ve Ukrayna'ya doğru yola çıktığı gözlendi. 

 

Recep Tayyip Erdoğan'ın sadece 3 günlüğüne Afrika gezisine gitmesini fırsat bilen Türkiye tamamen raydan çıkmış durumda. Başbakanın uçağının hareket etmesi ile birlikte İstanbul, İzmir, Ankara gibi büyük şehirlerin meydanlarına dev içki kazanları yerleştirilirken, vatandaşlar özel olarak hazırlanan pançlar ile gönüllerince eğlendi. Sokak ortasında sabahlara dek süren seks partilerine yoğun ilgi gösteren halkın, emniyet güçlerinin tatile çıkmasını fırsat bilen uyuşturucu tacirlerinin pençesine düşmesi ise çok zor olmadı.

 

Halk arasında "Sen söylemezsen, ben de söylemem abi" şeklinde bir güven duygusunun hakim olduğu ülkede, vapur, uçak ve tren seferlerinin durma noktasına geldiği gözlenirken, birçok kamu hizmeti ise "Nasılsa bakan eden yok, kafanıza göre takılın" diyen görevliler nedeniyle aksadı. Adeta felekten bir gece çalmanın keyfini süren Türkiye'de yaşanan gelişmelerin satır başları ise şu şekilde oldu:

 

- Adana kırsalında ektikleri haşhaş tarlasını komple ateşe veren grup, rüzgarın da etkisiyle Adana-Mersin-Antep üçgeninde vatandaşlara unutulmayacak bir tecrübe yaşattı. Bu üç şehirden gece boyu yükselen Pink Floyd şarkıları dinleyenleri mest etti.
 
- Başbakanın yokluğunu fırsat bilerek Yunanistan ve Bulgaristan gibi komşulardan arkadaşlarını ülkeye doluşturan bir grup, İstanbul Mecidiyeköy civarını dağıtırken; Anadolu Yakası'nda ise yer yer kamuya açık alanda şişe çevirmece oynayanlara rastlandı.
 
- Ankara'dan havalanan F16'larla tüm Türkiye'nin üzerinde dev disko topu gezdirilirken, irili ufaklı birçok şehirde helikopterlerle vatandaşların üzerine sıkılan köpük, düzenlenen partilere ayrı bir hava kattı.
 
- İzmir'deki parti esnasında sevinçlerini göstermek üzere denize atlayan grup, "Lan gene mi siz, gene mi gece vakti kamera ışığında yarısı görünen yaşını başını almış kelli felli şort mayolu adamların denize girişi" nidalarıyla taşlandı.
 
- Giresun'daki AKP Genel Merkez binasında tabelaya "Adalet ve Kalkınma PARTY'si wohooo" yazan grup, 50 metre kadar ilerideki çöp tenekelerinin içinde sızmış halde bulundu.
 
- Aniden şehre Başbakan gelecek korkusu olmadan doya doya porno izleyen Erzincanlılar, dev ekrandaki yayının keyfini doyasıya çıkardılar.
 
- Muğla'da Cumhuriyet Meydanı'nda toplanan kalabalık, sabaha dek doyasıya king oynadı.
 
- Sabaha karşı Kapıkule sınır kapısından geçen kalabalık bir grup, Bulgaristan'a çorbacıya gidip geldi.
 
- Alka Seltzer ve ertesi gün haplarının satışında patlama yaşandı.
 
- Bir süre ülkedeki kaos halini yayınlayan ulusal televizyon kanalları ise izleyen kimse olmaması nedeniyle dönüşümlü olarak banttan oyun havası ve porno yayınına geçtiler.
 
- Meclis TV, "Başbakan aniden bakarsa oturum varmış gibi görünsün" amacıyla 72 saatlik bant yayınına geçti.
 
- Gürcistan, Azerbaycan, Nahçıvan gibi ülkelerin şikayeti üzerine sınıra dayanan NATO askerlerinden, Türkiye'ye müziğin sesini biraz kısması yönünde uyarı geldi.

 

Başbakan'ın ülkeyi terk etmesinin ardından Türkiye'yi saran kaos hali ile birlikte AKP'li vekillerde ise büyük bir tedirginlik hakimdi. Bülent Arınç, İdris Naim Şahin, Egemen Bağış  gibi partinin ağır topları ülkenin durumunu izah etmek için şimdiden bir açıklama bulmaya çalışırken, İstanbul'da içkili vatandaşların yanlışlıkla yaktığı Erkoz Ormanı ise korkulu saatlerin yaşanmasına neden oldu.
  
Partideki genel hava, "Ulan bunu nasıl söylicez Başbakan'a", "Ben söylemem abi, kim söylüyosa söylesin" şeklinde olurken, öğle saatlerinde gelen kayıp tarihi eser haberleri ise moralleri iyice bozdu. Dün gece ülkeye davet edilen bazı komşu ülkelerin tarihi eserleri ülkelerine götürmesinin ortaya çıkmasının ardından, Tayyip Erdoğan'ın gelmesiyle birlikte dış politikada yine hareketli günlerin yaşanması bekleniyor.

 

Haberin yayına hazırlandığı sırada Cumhurbaşkanı Abdullah Gül Twitter'dan yaptığı açıklamada "Valla çarşamba günü dönüyor. Sizi bu halde görürse çok büyük dayak var benden söylemesi..." diyerek vatandaşları uyarırken, ülkenin büyük bir kısmının şu an için sızdığı ve tehlike arz edecek bir durumun kalmadığı bildirildi. Başbakanlık yetkililerinden alınan bilgiye göre ise, Tayyip Erdoğan'ın dönüş vaktinin yaklaşması nedeniyle yarından itibaren tüm ülkede büyük bir temizlik harekatının başlatılacağı öğrenildi