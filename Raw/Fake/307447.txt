TOKİ, ''İstanbul bomboş'' Selfie'lerinden Tespit Ettiği Boş Arazilere Toplu Konut İnşaatına Başladı: "İnsandan görünmüyodu normalde oralar...'' Nüfusun önemli bir bölümününün bayram tatili için şehir dışına çıkmasını fırsat bilen TOKİ, atağa kalktı. Şehirde kalan ve sosyal medyada 'İstanbul bomboş ya ne güzel' selfie'si paylaşarak avunan az sayıda İstanbullu sayesinde şimdiye kadar yaklaşık 1 milyon metrekare boş arazi tespit eden TOKİ, bu bölgelerde toplu konut inşaatı için düğmeye bastı... Konu ile ilgili olarak bir basın toplantısı düzenleyerek TOKİ Basın ve Halkla İlişkiler Koordinatörü Nusret Yenidal, öncelikle arsaları tespit etmeleri konusunda kendilerine yardımcı olan İstanbullulara teşekkür ederek sözlerine başladı. “Çalışmaktan, parasızlıktan veya belki yalnızlıktan… Her ne sebeple olsun tatile gidemeyip eziklenen, bunun neticesinde de İstanbul’da kaldığı için çok mutluymuşcasına selfie’ler falan çekip nazire yapar gibi internette paylaşan herkese minnettarız. Sayelerinde nefis arsalar tespit ettik’’ diyen Yenidal, şöyle devam etti: ‘’Bir noktadan sonra biz işin peşini bırakmıştık artık. Kalmadı heralde, bitti dedik ama meğer üzerindeki insanlar yüzünden görünmüyormuş… Bakın mesela Zincirlikuyu ile Levent arasındaki şu kısım. Geçen haftaki uydu görüntüsünde siyah bir karaltı şeklindeyken dün bir vatandaşımızın Facebook'ta paylaştığı fotoğrafta yemyeşil arazi olduğu ortaya çıktı. Kafadan 500 metrekare yer. Nerden baksanıız 2 blok sığar oraya. Bunun gibi daha neler var. Tam tükendik derken resmen ilk kurulduğumuz günkü heyecanı yaşıyoruz şu an..’’ Yenidal, parselleme ve altyapı çalışmaları tamamlandıktan sonra arazilerin keşfedilmesini sağlayan selfie sahiplerine de küçük süprizler düşündüklerini ifade etti. Öncelikli alım hakkından, 5 yıl vadeli faizsiz krediye kadar çeşitli ayrıcalıkların gündemde olduğunu belirten TOKİ yetkilisi, son olarak "Yalnız boş otoyol ve köprü paylaşımlarına herhangi bir avantaj sağlayamıyouz. Araştırdık çünkü, oralara bi şey yapmak sıkıntılı biraz." sözleriyle selfie paylaşacak vatandaşları uyarmayı da ihmal etmedi.