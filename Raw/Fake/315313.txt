Milli Eğitim Bakanlığı, Türkiye'nin PISA Testinde Son Sıralarda Yer Almasına Neden Olan 14 Milyon Öğrenciyi Sanayiye Vermekle Tehdit Etti... Öğrencilerin matematik, fen, dil gibi alanlardaki başarısını ölçen uluslararası PISA testi sonuçlarında Türkiye'nin son sıralarda yer alması ve önceki yıllara göre başarı oranının bir hayli düşmesi Milli Eğitim Bakanlığı tarafından sert tepkiyle karşılandı. Öğrencileri çalışmamak ve ülkeyi ele güne rezil olmakla suçlayan Bakanlık “Olum bak okumayacaksanız söyleyin sizi sanayiye verelim. Boşuna uğraştırmayın bizi” uyarısıyla herkesi adam olmaya çağırdı. 72 ülkeden 15 yaş grubu öğrencilere 3 yılda bir uygulanan PISA testinin 2016 sonuçları Türkiye’de büyük hayalkırıklığı yarattı. Bilim, matematik ve okuma dallarının tamamında OECD ülkeleri arasından son sıralarda yer alınması üzerine bugün Milli Eğitim Bakanlığı Müsteşar Yardımcısı Haluk Özgirne bir basın toplantısı düzenledi. Sonucun ‘kabul edilemez’ olduğunu belirten Özgirne, “Bütün gün elinizde telefon, ancak pıt pıt snap atayım, Clash of Clans oynayayım. İnterneti serdik önünüze faydalı bi şey açıp okuyayım diyen yok. Sınavda size snap mi soracaklar? Serseri mi olacaksınız lan başımıza? Gelsin şimdi klanınız kurtarsın sizi hadi” sözleriyle öğrencilere yüklendi. Öfkeli müsteşar yardımcısı sert açıklamalarına şu sözlerle devam etti: “Lan hadi matematiği bilimi geçtim, o kadar İmam Hatip açtık okuyun diye hala okumada bile son sıralardasınız. Şu imkan vallahi bir çok ülkede yok. Bak Yunan’ın çocuğu çatır çatır yapmış. Onca fakirlik kriz mriz içinde nasıl güzel çalışıyor o çocuklar. Bizimkiler de anca yatsın bedenini büyütsün. Ben size demiyorum ki Norveç’le aşık atın ama siz taa Kosta Rika’nın oralardasınız. 2002’de Dünya Kupası’nda eledik lan biz onları. Ondan utanın bari…” Bir sonraki Pisa testine kadar öğrencilere cep telefonunu yasaklamayı planladıklarını da dile getiren Haluk Özgirne, önlemlerin bununla da sınırlı kalmayacağını belirtti. Müsteşar yardımcısı, ilk etapta harçlık kesme ve akşam 6'da kesinlikle evde olma gibi yaptırımların uygulamaya konulacağını belirtirken, "Baktık 2. dönem de notlar böyle geliyor, o twitter'ı mvitır'ı da komple kapatırız. Çekeriz internetin fişini yemin ediyorum" diyerek Bakanlığın geri adım atmayacağının da sinyallerini verdi.  Son olarak “Sanayiye verme işini Sanayi Bakanlığımızla da konuştum, son derece olumlu bakıyorlar. Getirin meslek öğretelim, bi altın bilezikleri olsun en azından. Hem bize de parasız çalışacak adam lazım diyip durdular valla, ona göre” diyen Özgirne, danışmanlarından gelen “Bartın Kocayusuflar Ortaokulu tuvaletinde sigara içiliyormuş” ihbarı üzerine söz konusu okula baskın yapmak için sözlerine son verdi.