AK Parti, Kan Davası ve Namus Cinayeti İşleyenlerin Affedilmesine Yönelik Yasa Tasarısı Üzerinde Çalışmaları Tamamladı: ''Çünkü Anadolu'nun sosyal gerçekliği..." Cinsel istismar yasasıyla ilgili tartışmalar devam ederken AK Parti'den yeni bir hamle daha geldi. Kan davası ya da namus meselesi nedeniyle işlenen cinayetlerin bir kereliğine geriye dönük olarak affedilmesini öneren yasa teklifine son şeklini veren parti kurmayları, "Neticede bunlar da ülkenin sosyal gerçekliği. Suç olduğunu bilmeden cinayet işleyenler var. Amacımız mağduriyetleri gidermek" sözleriyle tasarıyı savundular. Özellikle Anadolu'da yaygın olan kan davası ve namus cinayetlerinin faillerine yönelik olarak hazırlanan yasa tasarısından hali hazırda bu suçlardan hüküm giyen 7000 civarında mahkumun yararlanması bekleniyor. Konuyla ilgili olarak basın mensuplarının sorularını yanıtlayan Adalet Bakanı Bekir Bozdağ, bu tarz cinayetlerin Türkiye'nin bir sosyal gerçekliği olduğuna dikkat çekerek, yasaların ne kadar ilkel ve yanlış olursa olsun halkın adet ve göreneklerine uygun olması gerektiğine vurgu yaptı. Bozdağ, açıklamalarına şu sözlerle devam etti:  "Adamın eline bir silah vermişler demişler ki mesela bu bizim kanlımızdır bunu öldüreceksin. Ne yapsın şimdi? Anasının atasının sözüne karşı mı gelsin? Kanını yerde mi bıraksın? Ya da işte boşandığı karısı başka bir adamla görüşen bir vatandaşımız ailesine ve topluma karşı mahcup olmamak için karısını çekip vuruyor. Aynı şekilde o da başı önde mi gezin yani? Biz tutup tek suçu toplumun örf ve adetlerine uymak olan ve büyük ihtimal suç işlediklerini bile bilmeyen bu insanları mahkum etmişiz. Ölen zaten ölmüş, kalan da hapiste. E ne oldu? Kutsal aile birliği komple dağıldı. Biz işte tasarıyla bu ve benzeri suçlardan hüküm giymiş vatandaşlarımızın ve geride kalan ailelerin mağduriyetini gidermeyi amaçlıyoruz. Kimse bunu siyasi bir istismar meselesi haline getirmesin..." Cinsel istismar yasası sırasında karşılaşılan itirazların kendileri için öğretici bir ders olduğunu da sözlerine ekleyen Adalet Bakanı Bozdağ, bu kez daha dikkatli ve özenli bir çalışma yaparak yasanın uygulanmasında maktülün rızasının aranması konusunda da hassasiyet göstereceklerini ifade etti. Bozdağ, "Tabii şimdi o şahıs büyük ihtimalle ölmüş olduğu için o noktada bir sıkıntı olabilir ama itiraz etmiyorsa biz onu rıza var şeklinde değerlendireceğiz. Neticede sükut ikrardandır değil mi?" sözleriyl bu konudaki endişlerin de yersiz olduğunu dile getirdi.