Yine Ege Yine Facia: Bodrum'da Bir Yazlık Daha Aşırı Akraba Ziyareti Nedeniyle Çöktü... Bodrum’da bir yazlık daha düşüncesiz akrabalar nedeniyle yerle bir oldu. Salihoğlu ailesine ait Yalıkavak mevkii’ndeki yazlık, sezonun başladığı Haziran ayından itibaren yapılan aşırı ve yersiz akraba ziyaretleri sebebiyle çöktü. Sahipleri, evin haziran ayından beridir yaklaşık 250 kişiyi misafir ettiğini iddia ediyor. Facia dün akşam 00.30 sularında gerçekleşti. O sırada evde olduğu tahmin edilen yaklaşık 22 kişinin aynı anda yatmaya hazırlandığı sırada ortalık savaş alanına döndü. Olayda şans eseri ölen ya da yaralanan olmazken; evdeki yoğunluk sebebiyle balkondaki hamakta uyumak zorunda kalan ev sahibi Hilmi Salihoğlu, sıcağı sıcağına çarpıcı açıklamalar yaptı: “Valla son sayımda bizim ev nüfusu 29’a kadar çıktı. Ondan sonra ben aşağıda küçük tuvalette eniştenin annesiyle 3 tane tanımadığım insanı yakaladım. Oraya gelip yerleşmişler, 10 gündür güzel tatillerini yapıyorlarmış. Ama hissetmiştim. Zaten belliydi, çünkü bir türlü tuvalet sırası gelmiyordu. Denize inene kadar tutuyordum ben de mecburen…” Hilmi Salihoğlu, faciaya sebep olan ihmaller zincirini de kamuoyu ile paylaştı. “Telefon ediyorlar. ‘14 kişiyiz, rahat ederiz diyorsanız gelin’ diyorsun mecburen. ‘Biz kıvrılırız bi köşeye’ diyorlar. Gelme diyemezsin, küsüyorlar. Bir kişi dahi neyse ya sonra gelelim demedi… Geldikçe geldiler, geldikçe geldiler… Çocuklarını, çocuklarının arkadaşlarını… herkesi getirdiler” sözlerinin ardından gözyaşlarına boğulan Salihoğlu, “Enişte napıcaz şimdi ya, nerde yatıcaz. Bi pansiyon falan ayarlarsın artık mağdur etme bizi” diye yanına gelen akrabanın da etkisi ile sinir krizi geçirdi. “Gitti, emekli ikramiyem, göz bebeğim moloz oldu. Akrabası batsın, 32 senelik emeğim hafriyata döndü” şeklinde sayıklayan Salihoğlu, sahile doğru koşarak gözden kayboldu. Olayı incelemeye gelen Bilirkişi Fahir Turan, 2 oda 1 salon, 80 m2'lik yazlıkta sezonun başladığı haziran ayından itibaren ortalama en az 13 kişi kaldığı, bu durumun da faciaya davetiye çıkardığını dile getirdi. "Bunlar tabi eski binalar, 40 yıllık binalar, haliyle sürekli olarak o kadar kalabalığı kaldırmamış" ifadelerini kullanan İnşaat Mühendisi, tanıdık yazlığı olan vatandaşları da sert bir dille uyardı: "Bakın gitmeyin demiyoruz, 3 gün gidin, 5 gün gidin hadi 1 hafta kalın dönün. Bütün yıllık izni akraba yazlığında geçirmek nedir? Manyak mısınız? Hayır bunların yazlığı var diye cinsel hayatı da mı yok? Bunu da mı düşünmüyorsunuz? Hadi onları bırak, sizin de mi yok? Kayınço, duy sesimi. Eylül’de gelicem de ben dönüyorum vereyim anahtarı önümüzdeki yaza kadar kal. Gelme. Nedir bu ya? Rahat bırakın lan insanları yapsınlar tatillerini işte!"