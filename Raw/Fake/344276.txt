ÖSYM'den Cemaatleri Kızdıran Adım: ''KPSS soru ve cevapları bundan sonra tüm adaylara sınavdan önce dağıtılacak...'' ÖSYM'nin dün açıkladığı yeni sisteme göre, sınav soru ve cevapları sınavdan en geç bir hafta önce tüm adayların adreslerine gönderilecek. Yeni sınav sisteminin sınava girecek adayların eşit şansa sahip olmasını sağlaması bekleniyor. Cemaatler tarafından tepki ile karşılanan yeni sistem, tartışmaları da beraberinde getireceğe benziyor. Yeni sistemle halk arasında "kamu çalışanı olmak" olarak isimlendirilen "bir cemaat üyesi olarak KPSS soru ve cevaplarının sınavdan önce elde edilmesi" için artık bir cemaat mensubu olmaya da gerek kalamayacak. Milyonlarca tarikat üyesini yakından ilgilendiren bu gelişme, cemaat önderlerince tepkiyle karşılanırken, konuyu Cumhurbaşkanı Erdoğan'a taşıma fikrine de şu sıralar pek sıcak bakılmıyor.  ÖSYM Başkanı Mahmut Özer ise gelen tepkiler üzerine bu sabah bir basın toplantısı düzenleyerek merak edilen soruları yanıtladı. Bir basın mensubunun "Yeni sistemle tam olarak ne amaçlanıyor?" şeklindeki sorusunu zaman kaybetmemek için boş bırakan Özer, bir başka basın mensubuna soru sordurdu. İkinci sorunun daha zor olduğunu gören Özer, ilk soruyu soran basın mensubuna dönüp soruyu tekrar sordurdu. Stresli olduğu hissedilen Özer'in 10 dakika süren basın toplantısı boyunca hiçbir soruyu cevaplayamadığı görüldü.