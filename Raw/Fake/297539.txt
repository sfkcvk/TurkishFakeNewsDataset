Terör Saldırılarında Yaşanan Gelişmelerden Haberdar Olmak İsteyen Vatandaşlar İngilizce Kurslarına Akın Etti Yaşanan her olağan dışı durumda haber bültenlerine getirilen yasaklar,  Türkiye'de bir eğitim seferberliğini başlatmış oldu. Ülkede olan bitenden haberdar olmak adına yabancı kaynaklara yönelen yüz binlerce vatandaş, İngilizce öğrenmek için dil kurslarına akın etmiş durumda... Dünyanın en hızlı yayın yasağı getiren ülkeleri arasında adeta parlayan bir yıldız haline gelen Türkiye’de, haber izleyebilmek isteyen vatandaşlar da alternatif çözüm arayışlarına yöneldi. Özellikle son 12 yıldır, toplumsal olaylardan yarı-haberdar yaşamaya çalışanlar, gelişmeleri CNN, BBC, The Guardian gibi kaynaklardan izleyebilmek için çareyi İngilizce kursuna yazılmakta buldu. Son 2 aydır aldığı dil eğitiminde henüz beginner seviyesini geçemeyen Nuri Alabayık (53), her şeye karşın yine de artık bazı şeyleri çat pat anladığını ifade ederken, "Yani mesela dün İstanbul'da bombalı bir atak olmuş anladığım kadarıyla. Exploşın mı ne, öyle bir şey sanırım ve ne yazık ki injury olan arkadaşlar da olmuş. Injury, hani futbolcular sakatlanır ya..." sözlerini kullandı. Dil öğrenmeye Ankara Katliamı’nın ardından başlayan kursiyerlerden bir başka isim olan Aylin Tunalı (42) ise, kendisini buna iten süreci şöyle aktardı: “Valla uzun süredir bir olay olduğunda ilk 10 dakika falan tam haber alacakmış gibi oluyoruz. İnsan şöyle bir seviniyor. Sonra tam ölü ve yaralı sayısının açıklanmasıyla beraber hop yayın yasağı geliyor. Bir anda ben kendimi uzun uzun çift taraflı balık pişirme tavası reklamı izlerken buluyorum. Konuyla bütün bağlantım kopuyor. Daha Suruç’ta noolduğunu toparlayamadan Ankara’da bir şey oluyor. Ona yetişcem derken İstanbul gümlüyor. Daha fazla dayanamadım artık” Dil uzmanları bu gelişmeler sayesinde Türkiye'nin yabancı dil konusunda Cumhuriyet tarihinin en büyük atılımını gerçekleştirdiği görüşünde birleşirken, turizmciler ise karışık duygular besliyor. Yabancı dil eğitiminin turizm açısından bir avantaj olduğunu ancak yakın gelecekte ülkeye turist falan gelmeyeceğini iddia eden turizmciler, yine de geleceğe umutla bakmaya çalışıyorlar. Yabancı dil bilme oranının geçen yıla oranla %37 arttığı Türkiye'de, kurslara devam eden bazı vatandaşların görüşleri ise şöyle oldu:  Haberi izliyorum. Patlama oluyor. Yayın yasağı geliyor. Tamam diyorum, yapacak bir şey yok. İyi de akşama çıkıyor Sayın Cumhurbaşkanı yayın yasağı gelen konuya dair bir şeyler söylüyor. Oldu mu şimdi? İnsanı merak ettire ettire şu yaşta dil kursuna gönderttiler.  Biz anadolu lisesi çıkışlıyız iyi kötü biliyorduk ama yine de lazım oluyor. I detonate, you detonate, he/she/it detonates. Mesela biz explosion diye bilirdik ama işte insan yaşadıkça öğreniyor... bomba zaten bomb, o kolay...  Bir komşumuz A Haber izleye izleye komplo teorisi kurarken vefat etti. Kadıncağız “3.köprüyü Merkel yaptırmıyor, ıııghh Franfurt Havalimanı aghh…” derken gidiverdi. Allah muhafaza. Her şeyin doğrusunu bilmek lazım  Kolaymış yaa, bazı şeyler aynı onlarda da. Bak biz bomba diyoruz o da bomb diyor. Sultanahmet gene Sultanahmet. Davutoğlu galiba Prime Minister, Tayyip Erdoğan da Optimus Prime mıydı? Bak onu karıştırdım  Bizim 2 numara gidiyor anadolu lisesine, ona çevirtiyoruz ama çocuk da ülkede böyle şeyler mi oluyor, oluyorsa biz niye bilmiyoruz diye depresyona girdi. Vazgeçtik napalım...