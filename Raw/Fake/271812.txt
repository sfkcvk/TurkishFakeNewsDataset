Yunanistan'daki Seçimin Ardından Solcu Komşuyla Yaşamak Zorunda Kalan Türkiye'de Sinirler Gergin: ''Valla ülkeye giren çıkan belli değil...'' Radikal Sol Koalisyon (SYRİZA)'nın zaferiyle sonuçlanan Yunanistan'daki erken genel seçimlerin ardından Türkiye'de huzursuzluk giderek büyüyor. Komşu ülkeden dünden beri yüksek sesli müzik ve kahkahalar geldiğini, ayrıca ülkeye giren çıkanın da belli olmadığını gerekçe gösteren Dışişleri Bakanlığı, kendine çeki düzen vermemesi halinde Yunanistan'ı Birleşmiş Milletler nezninde şikayet etmeye hazırlanıyor.  Seçim sonuçlarının kesinleşmesinin ardından bir basın toplantısı düzenleyen Dışişleri Bakanı Mevlüt Çavuşoğlu, öncelikle SYRİZA'nın lideri Aleksis Tsipras'ı ve Yunan halkını tebrik ederken, "Tamam hayırlı olsun neticede o da milli iradedir yalnız biz de burada kaç yıldır anamızla bacımızla oturuyoruz. Hareketlerine biraz dikkat ederlerse iyi olur. Dünden beri sabaha kadar gürültüden uyuyamadık. Garip garip tipler... Artık napıyorlarsa o ülkede, günahları boynuna..." sözleriyle de komşuluk kurallarına riayet etmeye çağırdı.  İlk günden kimsenin canını sıkmak istemediklerini ancak ileride sıkıntı yaşanmaması açısından böyle şeyleri en baştan konuşmanın da faydalı olduğunu belirten Çavuşoğlu, şöyle devam etti:  "Solcularmış, olabilir... Bizim hemen aşağıda Kürt komşularımız da var. Çok da efendi insanlar. Herkes birbirine saygılı olduktan sonra insanlık önemli bizim için. Ama sen daha ilk günden müziğin sesini açarsan, çocuk mu uyuyor yaşlısı hastası mı var demeden öyle örgüt marşı gibi şeylerle garip garip halaylar çekersen bu olmaz. Ayrıca Büyükelçimiz söyledi, sabaha kadar şüpheli tipler girip çıkmış ülkeye. 'Ülke mi Gazi mahallesi mi belli değil' dedi. Çok açık söylüyorum burada böyle hücre evi gibi şeylere iyi gözle bakılmaz. Birleşmiş Milletler'de bi imza toplamaya bakar. Kimse de kusura bakmasın..." Dışişleri Bakanı Çavuşoğlu, şans eseri Cumhurbaşkanı Erdoğan'ın Afrika'da olması sayesinde ilk günden önemli bir tatsızlığın yaşanmadığına dikkat çekerken, "Valla yatıp kalkıp dua etsinler ki bizimki ülkede değildi. Yoksa yeni hükümet falan dinlemez dayanırdı Kapıkule sınır kapısına, hiçbirimiz de tutamazdık. Biz yine idare ettik ilk gün diye." ifadelerine yer verdi. Yunan hükümetinin bundan sonrası için kendine çeki düzen vermesi ve solculuğu abartmaması halinde konuyu Cumhurbaşkanı'na aksettirmeyeceklerini de sözlerine ekleyen Çavuşoğlu, son olarak şunları kaydetti:  "Geldiğinde soracak 'kim bu yeni gelenler?' diye. Biz de işte 'daha çok tanımıyoruz ama kibar insanlara benziyorlar' falan diycez. Sırf tadımız kaçmasın, Ege'de sular ısınmasın diye bakın. Ona göre siz de bundan sonra daha dikkat edin, çoluk çocuğumuza kötü örnek olmayın, hak adalet eşitlik bilmemne diye muhitimizin ahlakını bozmayın yeter. Yarın öbür gün birbirimizin yüzüne bakamayacak hale gelmeyelim..."