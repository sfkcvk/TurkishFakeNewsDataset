Meteoroloji Genel Müdürlüğü, Referandumdan 'Evet' Çıkması Halinde Hava Sıcaklığının 27 Santigrat Derecede Sabit Kalacağını Müjdeledi... İstanbul için kar uyarısı yapmak üzere bugün bir basın toplantısı düzenleyen Meteoroloji İşleri Genel Müdürü Muzaffer Efeciler'den tüm Türkiye'ye bir de müjdeli haber geldi. Efeciler, mevsimsel sıcaklık dalgalanmaları ve olumsuz hava koşullarının yeni anayasa ile birlikte geride kalacağını belirtirken, önümüzdeki referandum sürecinin bu anlamda oldukça kritik olduğuna dikkat çekti. Çarşamba günü başlayacak ve hafta sonu da sürecek olan kar yağışının İstanbul'da hayatı olumsuz yönde etkileyeceğini söyleyen Meteoroloji İşleri Genel Müdürü Muzaffer Efeciler, "İşte görüyorsunuz yine kar geliyor ve maalesef biz kurum olarak şu aşamada vatandaşlarımızı uyarmaktan başka bir şey yapamıyoruz. Neden? Çünkü mevcut anayasa elimizi kolumuzu bağlıyor" ifadelerine yer verdi.  Efeciler, şu an yaşanan meteorolojik kaosun en temel nedeni olarak mevcut anayasadaki yetersizlik ve başıboşluğu gösterirken, yeni anayasa ile birlikte hava sıcaklığının 27 santigrat derecede sabitlenerek Türkiye'nin tropikal iklim kuşağına geçiş yapacağına; yağmur, aşırı soğuk, aşırı sıcak, kar, tipi, fırtına gibi alternatif hava koşullarının ise Cumhurbaşkanı'nın onayına bağlı olacağına işaret etti.  Anayasa referandumundan 'hayır' sonucu çıkması halinde ne olacağı yönündeki bir soruya ise ''Yani ben o ihtimali düşünmek dahi istemiyorum" şeklinde yanıt veren Efeciler, "Allah korusun öyle bir şey olursa İstanbul'a çığ düşmesinden tutun başımıza taş yağmasına kadar her türlü felakete hazırlıklı olmamız lazım. İnanılmaz bir kaos olur. Önünü alamayız..." sözleriyle de vatandaşlara önemli uyarılarda bulundu.