İçişleri Bakanlığı: ''Bu böyle tek tek olmayacak, en iyisi herkes en yakındaki karakola teslim olsun...'' İçişleri Bakanlığı, 15 Temmuz darbe girişiminin ardından Fethullahçı Terör Örgütü’ne yönelik başlattığı operasyon kapsamında yeni bir açıklama yaptı. Bakanlık, "Hali hazırda tespit edilenler, bundan sonra edilecekler, birbirine gıcık olup da fetöcü diye ihbar edecekler, tam emin olamayıp da nolur nolmaz diye alacaklarımız falan hepsini toplayınca bizim tek tek yetişmemizin zorluğu ortada. İyisi mi herkes en yakın karakola gidip bi teslim olsun, masumsa zaten ortaya çıkacaktır" ifadesiyle tüm vatandaşları bu zorlu süreçte devlete yardımcı olmaya çağırdı. Bugün basın mensuplarının karşısına geçen Bakanlık Müsteşarı Yusuf Alcan, şu an tam kapasite çalışmalarına rağmen personel sayısının yetersizliği nedeniyşe gözaltı ve tutuklamalara yetişeme noktasında sıkıntılar yaşandığını kaydetti. Alcan, “Valla arkadaşlar görüyorsunuz resmen kanser hücresi gibi her yere yayılmışlar. Bu iş öyle tek tek gözaltıyla falan bitecek gibi değil. Üstelik bakanlık personelinin bir kısmının da gözaltına alındığını düşünürsek tablo daha da içinden çıkılmaz bir hal alıyor.” diyerek bu noktada görevin vatandaşlara düştüğünü ifade etti. Hayli yorgun olduğu gözlenen Alcan, kendisinin de günlerdir vazifede olduğunu kaydederek şöyle devam etti: “İlk birkaç gün hadi tamam dedik. İşe karışan askeri polisi falan iyi kötü otaya çıktı. E bunların okulu, şirketi bilmemnesi zaten belli. Onları da aldık ama görüyorsunuz hala her gün şu kadar kişi gözaltına alındı şu kadar yere baskın yapıldı diye haberler geliyor. Üstüne bize yaranacağız diye olur olmaz herkesi ihbar edenleri, husumeti olduğu şahısları arada kaynatmaya çalışanları falan da düşünürsek iş yükümüzün önümüzdeki dönem daha da artacağı muhakkak.  Benim vatandaşlarımdan ricam bize bu noktada yardımcı olunması yönünde. Şimdi hanginiz kimle bağlantılı falan bunları ilk anda anlamak zaman alıyor. Bir ton iş. Böyle giderse bu OHAL 2 sene bitmez yani. Onun yerine süreci hızlandırmak adına gözaltı işini başa alalım diyoruz. Dönemsel bir şey bu. Bir tür vatandaşlık ödevi gibi düşünün.” Alcan, gözaltına alınmak için karakola gelecek vatandaşların örgütle herhangi bir bağları olmadığını ispatlayacak bilgi ve belgeleri de yanında bulundurmaları halinde sürecin çok daha hızlı işleyeceğini belirtirken, İçişleri Bakanlığı’ndan yapılan çağrıya ilk yanıtsa Yozgat'tan geldi. Şehir meydanında bir süredir demokrasi nöbeti tutan yaklaşık 40 kişilik grup, araç konvoyuyla Yozgat Emniyet Müdürlüğü’ne giderek toplu halde teslim oldu. Teslim töreni sırasında hayli heyecanlı oldukları oldukları gözlenen gruptan Muzaffer Uzdur(42) isimli vatandaş “Açıkcası şehirde her gece arabayla tur atmak biraz masraflı olmaya başlamıştı. Tamam nöbet iyi güzel de bu da su yakmıyor yani. Böyle daha iyi oldu. Şimdi bir süre polis arkadaşlarla birlikte nöbeti emniyette tutuyoruz gibi düşünücez. Bi suçumuz falan varsa o ara ortaya çıkacaktır zaten. İşallah yoktur ama...” dedikten sonra alkışlar eşliğinde gözaltına alındı.