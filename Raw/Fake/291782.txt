21 Ekim 2015-Back To The Future Furyasına Filmin Yönetmeni Daha Fazla Dayanamadı: 'Eeeh sizin gelmişinizi geçmişinizi...' Geleceğe Dönüş filminde Marty Mcfly ve Doktor'un gelecekte gittiği tarihin 21 Ekim 2015'e denk gelmesi, bugün tüm sosyal medyanın en önemli gündem maddesiydi. Gecenin ilk saatlerinden itibaren başlayan paylaşımlara önemli markaların sosyal hesapları da katılırken, filmin yönetmeni Robert Zemeckis ise sonunda patladı: ''Eeeh sizin gelmişinizi geçmişinizi... Filmin ekmeğini ben bile bu kadar yemedim...'' Şikago'lu yönetmen Zemeckis, evinde ağırladığı basın mensuplarına gün boyu takip ettiği ve ön plana çıkan Twitter-Facebook paylaşımlarını göstererek uzun uzun dert yandı. 80'li yıllarda pazarlamanın bu denli pervasızca olmadığını ve biraz da adap bilen insanlar olduklarından serinin 3 filminden makul derecede bir kazanç sağladıklarını dile getiren usta yönetmen; ''Valla şimdi bakıyorum da, bi aptal bizmişiz. Marty Mcfly üzerinden karşı cinse yürüyen mi dersiniz, markasının reklamını bizim arabaya bindiren mi dersiniz. Oh valla, maşallah'' diyerek isyanını dile getirdi. 80'li yıllardan bu yana binlerce kez ekrana gelen filmden, sadece bir günde insanı tiksindirmeyi başaran herkesi tebrik etmeyi de ihmal etmeyen Zemeckis, 'Bravoo.. Alkış.. Gerçekten büyük alkış, bu öyle herkesin kolay kolay başarabileceği bir şey değil çünkü'' derken, neden 21 Ekim 2015 tarihini seçtiğini de şu sözlerle aktardı: "Ulan orada da rastgele 21 ekim 2015 yazdık ha... O dönem baya bi hoşlandığım bi kız vardı, dedim bari onun doğumgünü olsun 21 ekim... 2015 de 2015 yani, baktığın zaman 30 sene o dönem için çok uzak görünmüştü... ama bugün bu rezaleti yaşayacağımı bilseydim en azından 2040'tan açardım kapıyı... Ölmüş olurum çünkü o zamana kadar hayırlısıyla...'' Bir basın mensubunun 'Peki sayın Zemeckis, 2015 yılı sizin beklediğiniz gibi miydi?' şeklindeki sorusuna da oldukça sinirlenen usta rejisör, 'Ya tamam arkadaş, tamam. O zaman uçan kay kay falan güzel görünüyordu, öylesine koyduk. Uzatmayın, tamam'' sözleriyle oldukça sert yanıtlar verdi. Bisküvisinden kekine; belediyesinden televizyoncusuna herkesin kenarından köşesinden ekmeğini yemeye çalıştığı filmi için artık tek bir açıklama dahi yapmayacağını dile getiren Robert Zemeckis, "Allah sizin de belanızı verin, defolun lan bu evden." diyerek basın mensuplarını evinden kovdu.