Ulaştırma Bakanı Ahmet Arslan ''İhmal'' İddialarını Reddetti: ''231 km'lik tren yolunun sadece 4 metrelik bir kısmı sıkıntılı...'' Ulaştırma Bakanı Ahmet Arslan, dün yaşanan tren kazasıyla ilgili bu sabah bir basın toplantısı düzenledi. Yayın yasağı sebebiyle basın mensuplarının alınmadığı basın toplantısı dinleyicilerin sık sık "Türkiye sizinle gurur duyuyor!" tezahüratlarıyla kesilirken, Bakan Arslan sözlerine demiryolu bakım ihalesini alan şirket ve ihalenin o şirket tarafından alınmasını sağlayan "tanıdık" milletvekiline geçmiş olsun dileyerek başladı. Tekirdağ'da yaşanan tren kazasının çok da vahim olmadığını dile getiren Bakan Arslan, "Arkadaşlar şimdi size bazı rakamlar vereceğim, yaşanan kazaya bir de bu açıdan bakmanızı rica ediyorum" şeklinde konuştu. Trende toplam 362 yolcu ve 6 personel bulunduğunu ifade eden deneyimli bakan, "Arkadaşlar yaşanan kazada 338 yolcu ve 6 personel hayatını kaybetmemiş, 26 yolcu ve personelin burnu bile kanamamıştır" şeklinde konuştu. Kazada ihmal olup olmadığı konusunda herhangi bir soru gelmediği halde kazanın oluş nedeni ile ilgili de konuşan tecrübeli bakan, Halkalı'dan Uzunköprü'ye kadar toplam 231 kilometre olan demiryolunun 230 kilometre 996 metresinde herhangi bir problem olmadığı halde yine de 4 metrelik bozuk ray sebebiyle eleştirilere maruz kaldıklarını ve bunun bir başarısızlık olarak yansıtılmak istendiğini üzülerek takip ettiklerini ifade etti. Kurt Bakan ayrıca "Arkadaşlar bakın yine gündeme getirilmeyen bir başka konu da dün 7 tren oradan başarıyla geçtiği halde sadece 1 trenin raydan çıkması basına yansıdı. Bu da size garip gelmiyor mu?" şeklinde konuştu.  Son olarak makinistlerin kazada kusuru olup olmadığı şeklinde bir soru gelmediği halde yine de açıklama yapma ihtiyacı duyan emektar bakan, "Makinistler, Elazığ Milletvekili bir abimizin köylüsü arkadaşlar, ihmal söz konusu olamaz. Zaten kendileri bu kazadan dolayı bir sonraki genel seçimlerde muhtemelen Elazığ'dan milletvekili adayı olurlar. Biliyorsunuz Binali Bey de Pamukova'daki hızlı tren kazasında Ulaştırma Bakanı'ydı. Bu işler biraz da böyle. Bu kazanın da benim bakanlığım döneminde olması da benim şansım. Dün evde 3-5 güne bakanlık gidecek diye kara kara düşünürken, Tekirdağ valimiz arayıp haberi verince evde, Şener Şen'in "Milyarder" filmdeki gibi ailece tren yaptık" şeklinde konuştu. Bakan sözlerini tamamlar tamamlamaz bi bakanlık yetkilisinin işaretiyle yeniden "Türkiye seninle gurur duyuyor" tezahüratına başlayan kalabalık, bakan salonu terkedince kumanyalarını alıp evlerine dağıldı.