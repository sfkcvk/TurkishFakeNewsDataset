Bölgede İlerleyişini Sürdüren YPG Güçleri, Süleyman Şah Türbesi İçin Uygun 3 Araziyi Daha IŞİD'in Elinden Aldı... 22 Şubat gecesi TSK tarafından düzenlenen operasyonla Süleyman Şah Türbesi ve türbeyi koruyan askeri birliğin IŞİD kontrolündeki bölgeden tahliye edilmesinin ardından bölgeden yeni haberler gelmeye devam ediyor. Tahliyeyle birlikte vakit kaybedilmeden yeni türbenin de YPG kontrolündeki Kobane'ye bağlı Eşme Köyü'nde inşaasına başlanırken, YPG'den gelen "Ya o köy de iyi ama biraz çoraktır. Acele etmeyin, az beklerseniz daha uygun bir yerler ele geçiricez biz" uyarısı üzerine çalışmalara geçici olarak ara verildi. Konuyla ilgili olarak YPG Basın Merkezi'nden yapılan açıklamada, Eşme Köyü'nün IŞİD'den henüz 10 gün önce geri alındığına dikkat çekilirken, hem arazinin çoraklığı ve manzara bakımından pek bir şey vaat etmemesi hem de çatışmalar yüzünden köyün harap durumda olması nedeniyle türbe için çok da uygun bir lokasyon olmadığı vurgulandı.  YPG Basın Sözcüsü Bahoz Şiran tarafından yapılan açıklamada, "Şimdi bu türbeyi buraya yapıyorsunuz ama açıkçası bizim pek içimize sinmedi yeri. Yakışmadı yani koca Süleyman Şah'a o çorak köy. Arkadaşlar arazi bakıyorlar. Sulak bir yer, nehir kenarı olabilir. Siz şimdilik biraz bekletin o işi, sonra bi daha taşıma olmasın. En azından bi 30-40 sene daha yani..." ifadelerine yer verilirken, neticede türbe yerinin bir kere alındığına da vurgu yapıldı.  YPG güçlerinin güneye doğru ilerleyişlerinin sürdüğünü ve bu akşam saatleri itibariyle Şiwera, Qersê ve Tiwêl kavşağı civarındaki 3 bölgede daha hakimiyeti ele geçirdiğini belirten Basın Sözcüsü, "Açıkcası bu iş bize kaldığından beri artık tamamen türbe yermi bakma motivasyonuyla harekat planlarımızı çiziyoruz. Neresi havadar, neresi sulak, nerede yol-otopark sıkıntısı olmaz, önceliği bu alanlara kaydırdık. Bakalım, aklımızda 4-5 yer daha var. Onları da ele geçirirsek içlerinden birini seçersiniz. Tabii yine siz bilirsiniz ama bütün alternatifleri görmeden hemen karar vermeyin. Yazık onca emeğe, kuma, çimentoya..." sözleriyle Türk yetkililere seslendi. YPG'den gelen açıklamalar sınırın Türkiye tarafında da yankı bulurken, türbenin yeriyle ilgili gelen öneriler de Dışişleri'nde masaya yatırıldı. Yaklaşık 3 saat süren toplantının ardından gazetecilerin sorularını yanıtlayan Bakan Çavuşoğlu, YPG ile herhangi bir şekilde işbirliği yapıldığı yönündeki iddiaları bir kez daha kesin bir dille yalanlayarak, "Arsa bakacaklar bize sadece. Kesinlikle bir taviz, bir işbirliği söz konusu değil. Beğenirsek veririz kaporasını, beğenmezsek zırnık alamazlar...." ifadelerine yer verdi.   Kendilerine gösterilen araziler içinde şu ana dek çok içlerine sinen bir yer olmadığını da belirten Çavuşoğlu, "Esasen bizim gönlümüzden geçen, Süleyman Şah'ın da ruhunun en şad olacağı bir yer olarak başkent Şam. Hatta tam adres vermek gerekirse Beşar Esad'ın şu anki sarayının yeri. Oraya kadar bir koridor açabilirlerse gerisini silahlı kuvvetlerimiz halledecektir. Gerekirse 2-3 ay daha da bekleriz..." sözleriyle türbenin yeni yeri konusundaki Türkiye'nin de acele etmekten yana olmadığını dile getirdi.