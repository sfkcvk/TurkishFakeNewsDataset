Onur Birek(28), 200 Dolarlık Bitcoin Yatırımıyla Seneye Ev Almayı Planlayan Diğer 350.000 Yol Arkadaşına Seslendi: ''Arkadaşlar moralimizi bozmuyoruz...'' Bitcoin'de 4 gündür yaşanan sert düşüşle birlikte değer kaybı %40'a yaklaşırken, piyasaları rahatlatan açıklama akşam saatlerinde geldi. Geçtiğimiz ay yaptığı 200 dolarlık bitcoin yatırımıyla seneye bu zamanlar ev alma hayalleri kuran diğer 350.000 kişi arasına katılan makine mühendisi Onur Birek(28), yaşanan düşüşün geçici olduğunu belirterek, kimsenin bu dahice finansal plana olan inancını yitirmemesi gerektiğinin altını çizdi.  Akşam saatlerinde evinde düzenlediği basın toplantısına "Ya bu belki biraz daha düşer ama 12.000'lerde falan duru.... Aahasktr 11.000 oldu lan! Neyse neyse çok şey değil ben zaten 7800'den almıştım" sözleriyle başlayan Birek, şu an hala karda olduğuna dikkat çekti. Blockchain piyasasının henüz çok yeni olduğunu ve müthiş fırsatlarla birlikte doğal olarak bazı riskler barındırdığını vurgulayan genç makine mühendisi, "Önemli olan bu fırsatları ve riskleri ilk gören olabilmek. Her piyasada olduğu gibi bunda da ilk girenler kaymağını yer" sözleriyle sayıları yaklaşık 350.000 civarında olan küçük bitcoin yatırımcısına moral aşıladı.  Birek, şu an sadece biraz sabıra ve soğukkanlılığa ihtiyaçları olduğunu ifade ederek şöyle devam etti:  "Şimdi bize gülenler ve başarısız olmamızı dört gözle bekleyenler şirketteki o elemanın geçen ay nasıl voliyi vurduğunu bilmiyorlar tabii. Ayrıca twitter'daki o diğer kullanıcı da mesela. Herifler gözümüzün önünde 1000 dolarla girip milyoner oldular şimdi. Şerefsizler..." Bitcoin'in yakında tekrar toparlanarak 20.000'ler seviyesini göreceğinden en ufak bir kuşku duymadığının tekrar altnı çizen Birek, son olarak şunları kaydetti: "Seneye de Allah'ın izniyle bizim için şerefsiz diyecekler. Nasıl voliyi vurdu diyecekler. Anlatsana şu işi biraz diye dm'e boğacaklar bizi ama iş işten geçmiş olacak. Biz daha bu işler ayağa düşmeden girdik aslanım, geçti borun pazarı diyip Kurtköy'de e5'e 10 dakika mesafedeki 1+1 dairelerimizde kahkahalar atacağız. Vaktiyle devekuşu çiftliği işini kaçırdık, uygulama işinden parayı vuramadık belki ama bu sefer sıra bizde artık. Kimsenin en ufak bir kuşkusu olmasın..."