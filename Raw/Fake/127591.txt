Taksim Burger King Çalışanı Ercan Güngör'ün Yıllar Süren Gözlemlerini Paylaştığı "İlk Buluşmada Yapılmaması Gerekenler" Adlı Kitabı Çıktı Burger King'in İstanbul Taksim'deki şubesinde yaklaşık 10 senedir kasiyerlik yapan Ercan Güngör'ün, çalışma hayatı boyunca yaptığı derin gözlemlerini paylaştığı kitabı "İlk Buluşmada Yapılmaması Gerekenler" okurların beğenisine sunuldu. Kitabının lansmanını yine çalıştığı şubede yapan genç yazar, "Bu dükkanın önünde yıllardır neler gördüm, nelere şahit oldumsa hepsini tek tek kitabımda yazdım. Umarım heyecanla ilk buluşmalarını bekleyen tüm arkadaşlara ufak da olsa bir yardımım dokunur" sözleriyle eserin ortaya çıkış öyküsünü anlattı.
 
 
 
Halen devam eden kasiyerlik kariyerinin yanı sıra yeni atıldığı yazarlık macerasının heyecanı gözlerinden okunan Ercan Güngör, özellikle internet üzerinden tanışıp, buluşmaya hazırlanan gençler için çok faydalı bir kaynak hazırladığının altını çizdi. Bundan 10 sene öncesine kadar facebook, görüntülü chat gibi şeylerin de olmadığını hatırlatan çiçeği burnunda yazar, "Tabii o zamanlar bu işler çok daha zordu. Ne koçyiğitler helak oldu, tipini bilmediği kızla, oğlanla buluşmaya çalışan nice dalyanlar geldi geçti. Şimdi yine biraz daha tahammül edilebilir bir manzara var, en azından üç aşağı-beş yukarı neyle karşılaşacaklarını biliyorlar" diyerek, teknolojinin gelişiminden duyduğu memnuniyeti dile getirdi.    
 
 
 
Yıllar içinde kazandığı tecrübe sayesinde kapının önünde bekleyenlerden kimin arkadaşıyla, kimin hiç tanımadığı biriyle buluşmaya geldiğini 500 metreden anlayabileceğini iddia eden Ercan Güngör "Malum, ortada sıkıntılı bir durum var. Sinirler gergin, suratlar donuk. Birçoğu 
internet üzerinden günlerce konuşmuş, hiç değilse neyle karşılaşacaklarını az çok biliyorlar" dedi ve ekledi: "Ancak bir de eş, dost, akraba baskısı ile hiç tanımadığı insanlarla ciddi bir ilişki umuduyla buluşanlar var ki, o işte en fenası. En yürek burkanı..."
 
Sözlerinin ardından imzalı kitaplarını müşterilerine dağıtan Ercan Göngör, bir süre kapı önünde bekleyen vatandaşlarla da sohbet etti ve kaleme aldığı bazı önemli noktaları onlarla paylaştı. İşte, genç yazarın kitabında da yer verdiği, ilk kez buluşacak çiftler için hayati önem taşıyan o uyarılardan bazıları:
 
 
 
- "Bir kere, hangi Burger King'in önünde bekleyeceğiniz konusunu iyice bir netleştirin. Bir tane de aşağıda var çünkü. Umut vaad eden nice ilişki böyle gözümüzün önünde daha başlamadan bitti..."  
 
- "'Taksim'i iyi bilirim' artistliği yapacağım diye buluşma noktası olarak başka bir yer belirleme numaralarına hiç girmeyin. Mis sokağın köşesi, Balo sokağın girişi falan derken yitip gidersiniz. Cadde zaten kalabalık. Siz de herkes gibi burada buluşun işte. Uzun yıllar önce, "Mis Sokak köşesi" gibi şimdi tam adını hatırlamıyorum ama, karmaşık bi buluşma yeri belirleyip, orada çok uzun süre birbirlerini arayan insanlar oldu. Kendileri daha sonra Abdullah Sokak'ı oluşturdular zaten; bilenler bilir, Allah o acıları bu millete bi daha yaşatmasın..."
 
- "Buluşacağınız kişiyi daha önce görmediyseniz iyice bir tarif alın, ne giyiyor, boyu posu ne kadar. Kendinizi de düzgün tarif edin aynı şekilde. "Sevim?" diye diye, 50 kişiye sorar halde bulmayın kendinizi. Sapık, tacizci sanılıp dayak yiyenler oluyor çünkü o şekilde. Zor alıyoruz milletin elinden..."
 
- "Buluştuktan sonra nereye gideceğinizi kafanızda önceden belirleyin. Ora mı, bura mı derken iki saat kapının önünde dikilip kös kös bizim mekana girerseniz, pek bir şey beklemeyin artık o buluşmadan. Ha yaşınız 15 falansa o zaman ayrı tabii..."
 
- "Ne fazla sıcak davranın, ne de çok soğuk durun. Samimi, güleryüzlü ama bir yandan saygılı ve mesafeli bir tavır takınmak her zaman iyidir. Bugüne kadar bunu başarabilen 2 çift gördüm ben. Emekli, nezih, çok efendi insanlardı. Demek ki isteyince oluyormuş. Onlar da bizim dükkanda çok durmadılar zaten, "Kafam kaldırmıyo" dedi gitti adam. Kadın duruyordu daha, zannedersem biraz ağır işitiyordu kendisi..."
 
- "Buluşmadan önce özellikle erkek tarafı için söylüyorum bunu, kızı bir süre uzaktan izleyip etrafında şüpheli şahıslar var mı diye kolaçan etmekte de fayda var. O şekilde pusuya yatmış eski sevgili ya da abi riskini de en aza indirmiş olursunuz. Unutmayın, ilk buluşmada dayak yemek karşı tarafta pek iyi bir intiba bırakmaz."
 
- "Buluşacağınız kişiyle belli bi mesafeden göz teması kurduğunuz anda yüzünüzde belirecek olan o aptal sırıtmayla mücadele etmeye çalışmayın. O oluyor, olacak o, ona yapacak bir şey yok. O dürtüye direndikçe suratınız iyice saçma şekillere geliyor, çirkin bir manzara oluyor o."
 
- "Şimdi bir önemli mevzu da, ekilen arkadaşların durumu. Lütfen ama lütfen, yarım saatten fazla beklemeyin o kapının önünde. İnanın gördükçe benim içim acıyor. Ayrıca buluşmaya da erken gitmeyin. Böylece hem karşı tarafta çok hevesliymiş izlenimi uyandırmazsınız hem de bizim dükkanın önünü boş yere kalabalık etmemiş olursunuz. Neticede biz de bir müessesese işletiyoruz burada"