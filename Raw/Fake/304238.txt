Yeni Albümüyle Üniversite Öğrencisi Efe Oygun(19)'dan Geçer Not Alamayan Radiohead'de Sular Durulmuyor... Geçtiğimiz günlerde piyasaya çıkan yeni albümleri 'A moon shaped pool'la uzun süren sessizliklerine son veren Radiohead, Türk Üniversite öğrencisi Efe Oygun'un twitter üzerinden yaptığı ''bok gibi olmuş'' açıklamasıyla sarsıldı. Eleştirilere yanıt vermek için bugün bir basın toplantısı düzenleyen grupta moraller sıfır... Eskişehir Anadolu Üniversitesi Mimarlık Bölümü 1. sınıf öğrencisi Efe Oygun, dün akşam saatlerinde Twitter hesabından yaptığı açıklamada albümle ilgili olarak ''Bu ne mk? Bok gibi olmuş'' şeklinde sert eleştirilerde bulunmuştu. Oygun'un Thom Yorke'u mention'layarak attığı tweet kısa sürede müzik piyasasında gündemin ilk maddesi olurken, eleştirilerin hedefindeki isim olan Radiohead'de ise deprem etkisi yarattı. Grup, yaklaşık 18 saat süren sessizliğini bu akşam düzenlediği basın toplantısıyla bozdu.  Albümü kaydettikleri stüdyoda basın mensuplarını ağırlayan Radiohead, Oygun'un eleştirleri karşısında şoke olduklarını belirtirken, grubun solisti ve aynı zamanda beyni kabul edilen Thom Yorke, dünden itibaren yaşanları şöyle aktardı:  "İlk klibi Youtube'a yükledikten sonra elimiz yüreğimizde beklemeye başladık. Bir gözümüz izlenme sayılarında diğeri Efe'nin twitter hesabındaydı. İlk 1 saat içinde Youtube'da 1 milyon izlenmeyi geçince umutlanmıştık ne yalan söyliyeyim. Galiba işi becerdik diye sevinirken o acımasız tweet'le birlikte yıkıldık. Ben zaten daha okur okumaz sinir krizi geçirip bayıldım. O ara olanları tam hatırlamıyorum ama arkadaşlar sağolsunlar kolonyayla falan kendime getirmişler... Bu saatten sonra ne söylesem boş artık... Bittik ya biz... Tükendik..."  Efe Oygun'un tweet'inin kendileri için resmen bir yıkım olduğunu belirten 47 yaşındaki talihsiz müzisyen, klibi youtube'dan kaldırmak ve şu ana dek satılan kayıtlar için ücret iadesi yapıp albümü piyasadan toplamak dahil gereken her türlü adımı atacaklarını da sözlerine ekledi.  Yorke'un açıklamalarının ardından basın toplantısında bir süre derin bir sessizlik yaşanırken, sessizliği bozan isim ise baterist Phil Selway oldu. Davul çaldığı için gruptakilerin kendisini çok fazla ciddiye almadığından yakınan Selway, şöyle devam etti: "Ben demiştim abi. Efe kesin beğenmeyecek demiştim size. Altyapılar daha hazır değil, bunun masteringi olmamış biraz daha çalışalım demiştim. 'Yok illa yaz geliyor hemen çıkaralım' dediniz. Club'da mı çalınacak bu albüm? Serdar Ortaç mıyız biz? Pitbull muyuz? Ne alakamız var bizim yazla? Buyrun Efe'ye hanginiz yanıt veriyorsanız verin artık" Selway, sert sözlerinin ardından göz yaşları içinde basın toplantısını terk ederken, grubun müzik yaşamına devam etmeyeceği ile ilgili son karar için gözler bir kez daha Efe Oygun'un twitter hesabına çevrilmiş durumda.