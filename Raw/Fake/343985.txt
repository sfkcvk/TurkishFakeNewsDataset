Tren Kazasında Bir İhmal Varsa Bile Yazamayacak Olan Türk Medyası, Yayın Yasağının Tam Olarak Kime Getirildiği Sorusuna Yanıt Arıyor... Tekirdağ'ın Çorlu ilçesinde meydana gelen tren kazasıyla ilgili haberlere getirilen yayın yasağı, soru işaretlerini de beraberinde getirdi. Kararın ardından bir basın açıklaması yayınlayan Türkiye Gazeteciler Birliği, ''Öyle bir şeyin olmasına elbette ihtimal vermiyoruz ama diyelim ki olayda yetkili birilerinin ihmali varsa bile bizim bunu gündeme getirmemiz zaten söz konusu olamaz. Afedersiniz kan alırlar yani. Durum böyleyken bu yasağın neden ve kime getirildiğini anlamakta güçlük çekiyoruz'' sözleriyle tepkisini dile getirdi.   Açıklamayı kamuoyuyla paylaşan Türkiye Gazeteciler Birliği Başkanı Osman Ayhisar, öncelikle kazada hayatını kaybedenlere Allah'tan rahmet, yakınlarına başsağlığı dilerken, ''Bu elim olayın üstüne getirilen yayın yasağı acımızı bir kat daha artırmıştır. Hiç gerek yoktu inanın'' ifadelerine yer verdi. Tren kazasıyla ilgili resmi makamlarca yapılan açıklamalar dışında herhangi bir şey yayınlamayacakları, isteseler bile yayınlayamayacakları bilindiği halde neden böyle bir uygulamaya gerek duyulduğunun anlaşılamadığını belirten Ayhisar, şöyle devam etti: ''Bu durum ister istemez akıllara bazı soru işaretlerini de getiriyor. Bir yerlerde böyle olayların üstüne gidebilecek, varsa sorumluları açığa çıkaracak bir takım basın organları ya da gazeteciler mi var? Varsa kim bunlar? Neredeler? Bildiğimiz kadarıyla öyle birisi bizim aramızda mevcut değil ancak eğer hükümetimizin bu yönde bir şüphesi varsa bunu yasal yollara gitmeden önce bizimle paylaşmasını dilerdik. Henüz varlığından haberdar olmadığımız Corluluyuz.biz falan gibi yerel bir haber sitesi varsa, gider konuşur, durumu kendi içimizde hallederdik. Bu noktada biraz kırgın olduğumuzu da ifade etmem gerekiyor...'' Türk basını olarak, tren kazasının olduğu bilgisini kamuoyuyla paylaşmadan önce bile 3 kere düşündüklerini ve ancak başlarına bir iş gelmeyeceğinden emin olduktan sonra haberi yayına verdiklerini belirten Ayhisar, bu noktadaki duyarlılıklarının en üstü düzeyde olduğuna dikkat çekti. Ayhisar, ''Bizim görevimiz zaten o noktada bitmişti. Gerisi işte yetkili makamlarca yapılacak açıklamaları aynen halka duyurmaktan ibaret. Bunda da yasaklanacak bir durum göremiyoruz.'' derken, uygulamanın bir güvensizlikten ziyade basının bir kısmının hala böyle konuları araştırıp yazabildiği dönemden kalan eski bir alışkanlık olduğuna inanmak istediklerini de sözlerine ekledi.