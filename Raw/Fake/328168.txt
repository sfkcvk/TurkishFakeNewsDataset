Son KHK'yla da Cumhurbaşkanı'na Bağlanmayan Et ve Süt Kurumu, Depresyonun Eşiğinde: ''Sorun ne? Bizi neden istemiyor?'' Son olarak yayınlanan 694 sayılı KHK ile MİT'in de Cumhurbaşkanlığına bağlanmasının ardından geriye kalan tek devlet kurumu olan Et ve Süt Kurumu'nda moraller bozuk. Cumhurbaşkanı Erdoğan'ın kendilerini istemediği yönünde bir fikre kapılan kurum çalışanlarında değersizlik sendromuyla birlikte depresyon belirtileri de ortaya çıkarken, hükümetten yapılan açıklamada olayın basit bir ihmalden kaynaklandığı belirtildi.  KHK'ın yayınlandığı Cuma sabahından itibaren telefonlara çıkmayan ve dış dünya ile tüm bağlantısını koparan Et ve Süt Kurumu sevenlerini endişelendirirken, bu akşam saatlerinde kısa bir basın açıklaması yapan Basın ve Halkla İlişkiler Müdürü Arif Ayhanlı merak edilecek bir durum olmadığını söyleyerek yüreklere su serpti.  Açıklama için kurumun Ankara Yüzüncüyıl'daki merkez binasında mikrofonların karşısına geçen Ayhanlı, "Vay be... Demek bizi merak edenler de varmış... Sağolun ya... Gerçekten..." sözleriyle basın mensuplarına teşekkür ettikten sonra bir süre susarak uzaklara daldı. Son KHK'dan çok umutlu olduklarını ve kurum içinde "bu kez kesin Cumhurbaşkanı'na bağlanıyoruz artık" şeklinde bir beklenti oluştuğunu belirten Ayhanlı, yaşadıkları pskolojik yıkımın biraz da bu beklentiden kaynaklandığını ifade etti.  "Sonuçlar açıklandı, gene herkes var bi biz yokuz. E çöktük tabii haliyle. Genel Müdürümüz kendisini odasına kilitledi, kimseyle konuşmuyor. Zannediyorum hala orada kendisi. Çaycımız 'bu lekeyle daha fazla ailemin yüzüne bakamam ben' diyerek istifasını verip köyüne döndü. Servis şoförlerimizden biri üzerine benzin dökerken son anda bidonu elinden aldık. Geri kalanlar akşama kadar boş gözlerle önlerindeki monitöre baktı o gün. Çıt çıkmadı koca binada..." sözleriyle Cuma günü kurumda yaşananları aktaran Ayhanlı, yetkililerden herhangi bir açıklama gelmemesinin acılarını bir kat daha artırdığını belirterek şöyle devam etti:  "Yaa deseler ki 'biz sizi istemiyoruz kardeşim', ona da eyvallah. 2-3 gün ağlar sonra yolumuza bakarız. Ama o da yok. Bari en azından bir yanlışımız mı var onu söylesinler. Et mi kötü? Sütümüzü mü sevmiyorlar? Sayın Cumhurbaşkanımız vegan oldu da artık ne eti ne sütü görmek istemiyor mu? Açıkca söylesinler bize, belki bir yolunu bulur tekrar gözüne gireriz. Ama bu belirsizlik... Kahredici... Bizi yiyip bitiriyor... Bayramımız da zehir oldu... Neden bize bunu yapıyolar?..." Konuşmasına daha fazla devam edemeyen Ayhanlı, gözleri dolu bir halde başını masaya gömerek öylece kalırken, basın mensuplarının yardımıyla lavaboya götürülerek bir eli yüzü yıkandı.  Et ve Süt Kurumu'nda yaşanan dramla ilgili olarak henüz Cumhurbaşkanlığı'ndan resmi bir açıklama gelmese de hükümet kanadı ileriye dönük olarak iyimser mesajlar verdi. Hükümet sözcüsü Bekir Bozdağ, konuyu inceleyeceklerini ve büyük ihtimalle bir ihmalin söz konusu olduğunu belirtirken, "Bayramdan sonra daha detaylı bir açıklama yapma imkanı buluruz sanıyorum. Benim arkadaşlara tavsiyem tatil süresince biraz kendilerini toparlamaları ve morallerini yüksek tutmaları yönünde. Her şeyin hayırlısı" ifadelerine yer verdi.  Et ve Süt Kurumu'nun an itibariyle ülkedeki resmi olarak Cumhurbaşkanı'na bağlı olmayan tek kurum olduğunun da altını çizen Bozdağ, "Duruma öyle bakınca kuvvetler ayrılığında önemli bir görev de üstlenmiş oluyorlar aslında. Bir tarafta Yasama-Yürütme-Yargı, diğer tarafta Et ve Süt Kurumu. Zannediyorum bu kurumumuz tarihinde ilk kez bu kadar önemli bir konuma gelmiş oluyor" sözleriyle de kurum çalışanlarını bardağın dolu yanını görmeye davet etti.