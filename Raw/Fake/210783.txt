İçişleri Bakanlığı’ndan Rahatlatan Açıklama: ''Halen 75 Milyon 626 Bin 147 vatandaşımız hayatta...'' İçişleri Bakanı Muammer Güler'in Reyhanlı'daki bombalı saldırıya benzer başka bir çok olayın önceden engellendiğini ancak kamuoyuna açıklanmadığını söylemesinin ardından, Bakanlık binasında bu akşam saatlerinde düzenlenen bir basın toplantısıyla bugüne kadar verilen ancak açıklanmayan diğer hizmetler hakkında da kapsamlı bir brifing verildi. Özellikle Reyhanlı'da gerçekleşen patlamanın ardından ölü sayısı hakkında yapılan spekülasyonlardan son derece rahatsız olduklarını belirten İçişleri Bakanlığı Basın Sözcüsü Nafiz Bahtiyar "Şimdi olaya 'Orada kaç kişi öldü' diye bakmamak lazım. Bugün eğer 75 milyon küsur insan hala yaşıyorsa bu da önemli bir başarıdır" derken, kamuoyunu biraz da bardağın dolu kısmını görmeye davet etti. İstanbul'da ölen bir turistten, derbi maçlardaki olaylara ve herhangi bir patlamaya kadar her ölümde hatanın İçişleri Bakanlığı'nda arandığını ifade eden Basın Sözcüsü, "Çok şükür bugün buraya gelen basın mensupları dahil, hepimiz hayattayız değil mi? Bunun için bize teşekkür eden var mı? Ben taa buraya kadar kazasız belasız geldim diyen var mı? Yok tabii" derken, açıklamalarına şöyle devam etti: "Bu işler ölünceye kadardır zaten. Birisi ölünce en kötüsü biz oluruz hep. Ancak arkadaşlar lütfen şunu unutmayalım, ölüm Allah'ın emri. Bunun kaçışı yok. Ha, İçişleri Bakanlığı olarak biz bunun yaşınız geldiğinde, yatakta olmasını dileriz ama bunun trafiği var, terörü var, eski kocası var, derbi maçı var, kaza kurşunu var. Hangi birine yetişelim biz? O yüzden rica ediyorum ikide bir gelip, 'Reyhanlı'da ölen vatandaş sayısı nedir?' diye sorup durmayın. 75 milyon 626 bin 147 kişi bir günü daha ölmeden ha atlattı, ha atlatacak.. Hala çok merak eden arkadaşlar varsa, geçen haftaki canlı insan sayısına bakar, oradan belli sonuçlara ulaşabilir. Basit bi dört işlem arkadaşlar, onu da biz söylemeyelim artık..." Tepkilere yanıt olarak bundan böyle günü sağ salim atlatan vatandaş sayısını her gece 00.30 civarında açıklama kararı aldıklarını belirten Bahtiyar'ın "Böyle olmasını istemezdik ancak maalesef gördük ki size tevazu yaramıyormuş. İlla yaptığımız bir işi gözünüze sokmamız gerekiyormuş. Peki öyle olsun" açıklamaların ardından toplantı salonunda derin bir sessizlik hakim oldu. Sessizliği, Bakanlık sözcüsünün çalan cep telefonu bozarken, bir süre telefonda karşı tarafı dinleyen Bahtiyar, açıklamalarına oldukça öfkeli bir tonda devam etti:  "Aha buyrun işte. Giresun'da 54 yaşında bir vatandaşımız av tüfeğini temizlerken kendini vurmak suretiyle yaşamını yitirmiş. Kaç olduk şimdi en son? 75 milyon 626 bin 146. Tam da ben açıklama yaparken üstelik. Yani günahı boynuna ama zamanlaması çok manidar rahmetlinin. Sırf bakanlığımızı yıpratmak için mi yapıldı diye insanın ister istemez aklına bir soru geliyor. Hayır ben zaten şunu anlamıyorum, elin iskandinav'ı, Japon'u bunu nasıl yapıyor? Adamlar eciş bücüş olana kadar yaşıyolar. Bi de üstüne emekli olup dünyayı geziyolar. En çok o gücüme gidiyor benim..."  Son olarak, "Neyse ki şu an için 75 milyon seviyelerinde bi direnç noktası oluşmuş durumda, onu delip de daha aşağı yönlü bir düşüş beklemiyoruz. Belli bir istikrar yakalanmış durumda, çok ciddi oynama olacağını zannetmiyoruz..." diyen Nafiz Bahtiyar, yarın gece yapılacak nüfus sayısı açıklamasında buluşmak üzere toplantıya son verdi.