Bayram Harçlığı Vermemekte Direnen Binlerce Vatandaş Anti Kapitalist Müslümanlar Safına Katılmaya Devam Ediyor Ramazan Bayramı'nın coşkusu Türkiye'nin dört bir yanında tüm hızıyla sürerken, bu bayram harçlık vermemekte kararlı birçok vatandaş Anti Kapitalist Müslümanlar'a katılarak genel boykot çağrısı yaptı. Ankara, İstanbul, İzmir başta olmak üzere pek çok şehirde kılınan bayram namazının ardından cami çıkışında Anti Kapitalist Müslümanlar lehine slogan atan vatandaşların ellerinde, "Az para, çok mutluluk", "Satın alınabilen bir hayat istemiyoruz" "Sahip oldukların bir süre sonra sana sahip olmaya başlar" ve "Valla bozuk yok yeğenim" şeklindeki dövizler taşımaları dikkat çekti. Gezi Parkı olayları süresince katıldıkları eylemlerle taraflı tarafsız herkesin sempatisini kazanan Anti Kapitalist Müslümanlar, bayramın ilk günüyle birlikte beklemedikleri bir ilgiyle karşılaştılar. Bayram namazının ardından camilerde başlayan bayramlaşmalarda çocuk ve gençlerin harçlık beklentisine olumsuz yanıt veren çok sayıda vatandaş, tüketim toplumuna karşı daha fazla kayıtsız kalamayacaklarını belirterek Anti Kapitalist Müslümanlar'ın bu yolda yalnız olmadığını deklare ettiler. Antikapitalist Müslümanlar'a katılmaya kadar varan eylem süreçlerinin, Ramazan ayı boyunca kapılarını açmadıkları davulcularla başladığına ve ardından bayram harçlıklarının protesto edilmesiyle devam ettiğine vurgu yapan eylemciler, "Ya zaten Kuran'da da bayram harçlığı diye bir şey yokmuş. Kaç tane imama sorduysak hepsi 'Tövbe Estağfurullah Tövbe' yanıtı verdi bize. Şimdi bu çocuklarımızı, bu sabi sübyanı da Kuran dışında yanlış bir şeye yönlendirmeyelim" görüşünde olduklarını dile getirdi. Kendilerine gösterilen bu yoğun ilgi ve sevgi karşısında şaşkınlık yaşadığını gizleyemeyen Anti Kapitalist Müslüman hareketinin önemli isimlerinden İhsan Eliaçık ise, öncelikle samimiyetle destekte bulunan herkese teşekkür etti. "Yani tabii hepsinin başımızın üstünde yeri var ancak ne bileyim.. Sanki zamanlama biraz manidar..." diyerek bazı şüpheleri olduğunu da dile getiren Eliaçık, böyle bir hareketin sırf iki üç çocuğa harçlık vermemek için yapılmadığını umduklarını söyledi.  Edindikleri bilgilere göre bayram öncesinde de çok sayıda vatandaşın AVM'leri protesto etmek adına bayramlık almadığını da kaydeden Eliaçık, "Valla, son olaylarla birlikte toplumda bir aydınlanma mı oldu, yoksa arkadaşlar bizi mi yiyor inanın hiçbir fikrim yok. Günahları boyunlarına artık..." derken, oluşan bu halk desteğini ilerleyen günlerde de görmek istediklerini sözlerine ekledi.