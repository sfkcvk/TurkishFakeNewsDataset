İşte Yoğun ve Stresli Bir Gün Geçiren Emre Unak(32), Rahatlamak İçin Hangi Çağrı Merkezini Arayıp Müşteri Temsilcisine Küfretmek İstediğine Karar Vermeye Çalışıyor Özel bir şirkette satış danışmanı olarak çalışan Emre Unak(32), iş yerinde müdüründen yediği lafların ve çıkışta trafikte sinir olduğu 6 kişinin hıncını bir kez daha yüzünü hiç görmeyeceği bir müşteri temsilcisinden çıkarma arefesinde. Saat 20.15 sularında yalnız yaşadığı apartman dairesine girmesinin ardından ilk yarım saati müdürüne veremediği cevapları ve alttan almak zorunda olduğu müşterilere sokamadığı lafları kendi kendine söyleyerek geçiren Unak, trafikte sinir olduğu ancak durduk yere başına iş almamak için sadece kafasını iki yana sallayıp cık cık'layarak geçiştirdiği 6 sürücüye de 2 dakika kadar ana avrat küfretmesine rağmen arzu ettiği rahatlamaya ulaşmayı başaramayınca telefonu eline aldı. Bir süre rehberde gezinerek kablolu tv şirketini mi, gsm operatörünü mü, adsl şirketini mi yoksa bankayı mı aramak istediğine karar vermeye çalışan Unak, gecikmiş kredi kartı bocu nedeniyle gün içinde kendisini 4 kez arayan bankanın yedi ceddine yakın dursa da, canlı bir müşteri temsilcisine ulaşmanın zorluğu bu seçeneğin önündeki en büyük engel olarak duruyor.  Haber yayına hazırlandığı sırada 5 gündür internetteki kesilmeyi halledemeyen adsl şirketi seçeneği öne çıkarken, bu çağrı merkezindeki müşteri temsilcisinin güzel sesli bir kadın çıkması halinde ikinci seçenek olarak kendisinden habersiz paketini yükselten gsm operatörü ise yedekte bekliyor.