Twitter'ı Twitter Yasağını Savunmak Dışında Şahsi Amaçları İçin de Kullandığı Anlaşılan 400 AK-Troll'ün VPN Hesaplarına El Kondu... AK Parti'nin önemli teşkilatlarından AK-Troll'ler, bu akşam üzeri patlak veren bir skandalla çalkalanıyor. Sosyal medya yasağının başladığı günden bu yana sosyal medyayı sadece yasağı savunmak amacıyla kullanma talimatı almalarına rağmen, 400 civarında AK-Troll'ün kendilerine sağlanan VPN olanaklarını şahsi işleri ve özel görüşmeleri için de kullandığı tesptit edilirken, açığa alınan görevliler hakkında soruşturma başlatıldığı açıklandı. Skandal, adı gizlenen bir twitter kullanıcısının, bu öğlen saatlerinde kendisine DM'den yürüyen @Turkiyeseninlereis2023evladiosmanifiatdoblo adlı hesabın yolladığı mesajları ifşa etmesiyle ortaya çıktı. "SA, çalışan VPN lazımmı? Senin gibi bi güzeliğe yasak olmazzz :))))" şeklindeki mesajı "Ay ölcem gerizekalı bununla yürüyo bana ya :P" notuyla paylaşan kullanıcı, aynı anda bir kaç yüz troll hesabın kendisine bire bir aynı cümlelerle küfür etmeye başlamasıyla birlikte ifşa ettiği hesabın AK-Troll olduğunu fark ederken, son olarak "ABV twitter'ınızı da VPNinizi de g.tünüze sokun" yazarak hesabını kapattı. Kullanıcının twitter hesabını kapatmasının ardından AK-Troller'den birinin "Abi yalnız bi sn. Genel Merkez'den bize Twitter'ı sadece twitter'ın yasaklanmasını savunmak için kullanmamız söylenmedi mi? Ne alakası var şimdi o mesajın?" sözleriyle @Turkiyeseninlereis2023evladiosmanifiatdoblo adlı kullanıcıya tepkisini dile getirmesiyle birlikte ise skandalın boyutları daha da büyüdü. Suçlanan AK-Troll, "Ne var abi? Tek yapan ben miyim? @ReisinYolundaÖlürüz1453 de az evvel aynı kıza mention attı. Ona niye kimse bi şey demiyor? DM mi suç bi tek?" diyerek kendini savunurken, tartışamaya adı karışan @ReisinYolundaÖlürüz'ün de "Ne alakası var ya? @TurkiyeGercekleriKahpeAlmanya de az önce Fenerlilerler'e küfür etti mesela. O zaman o da suçlu" diyerek topu bir başka kullanıcıyla atmasıyla birlikte suçlamalar çorap söküğü gibi gelmeye başladı.  Haber yayına hazırlandığı sırada toplam 413 AK-Troll, devletin imkanlarını şahsi amaçları için kullanma suçlamasıyla açığa alınırken, AK Parti genel merkezinden yapılan açıklamada ise bu kullanıcıların maaşlarıyla birlikte VPN hizmetleri için satın alınan aboneliklerin de soruşturma bitene kadar dondurulduğu açıklandı. Skandalla ilgili olarak genel merkezden yapılan açıklamada "Vatandaşların vergisini ve devletin imkanlarını şahsi amaçları için kullanmaya kimsenin hakkı yoktur" ifadelerine yer verilirken, sosyal medyayı hele de böylesine sıkıntılı bir dönemde muhaliflere küfür ve tehdit savurmak ve genel merkezden gönderilen hashtag'leri paylaşmak dışında bir amaçla kullandığı tespit edilen hesaplar hakkında gerekenin yapılacağının da altı çizildi.