AKOM, Canlı Yayına Bağlanmayı Beklerken Donma Tehlikesi Geçiren 24 Muhabirin Kurtarıldığını Duyurdu... İstanbul’da hava sıcaklığının -3 dereceye kadar düşmesi ve kar yağışının tipiye dönmesi nedeniyle zor anlar yaşayan muhabirlerin donma tehlikesi geçirdiği öğrenildi. Canlı yayına bağlanmayı beklerken donma tehlikesi geçiren 24 televizyon muhabirinin son anda kurtarıldığını duyuran AKOM, vatandaşları da sokakta rastladıkları korunmasız muhabirlere karşı daha duyarlı olmaya çağırdı. Cuma günü başlayan yoğun kar yağışıyla birlikte yapılan çalışmalar hakkında basın toplantısı düzenleyen AKOM Başkanı İbrahim Çorbacı, İstanbul genelinde 932 araç ve iş makinesi, 3437 personel ile kritik noktalarda kar küreme ve tuzlama çalışması yaptıklarını belirterek şöyle devam etti: “Arkadaşlarımız kapanan yolları açmak ve ulaşımın rahatlıkla sağlanması için yoğun bir mücadele veriyor.  Ayrıca kalacak yeri olmayan vatandaşlarımıza ve zorda kalan sokak hayvanlarına barınma ve yiyecek temini için de yoğun bir mesai harcanıyor. Bunun yanında dün kar küreyen arkadaşlarımız ana haber bültenlerine canlı bağlanmak üzere konuşlandırılmış 24 muhabiri de donmak üzereyken bulup hastanelere yetiştirdi. Boğaz köprüleri üzerinde bulduğumuz 4 tanesi hariç diğerlerinin durumu iyi. Onların da yoğun bakımda tedavisi sürüyor, inşallah yakında iyi haberlerini alırız..." AKOM Genel Müdürü, televizyon kanallarının, böyle olumsuz hava şartlarında çok mecbur kalmadıkça muhabirlerini sokağa salmamaları, saldılarsa bile dikkatli bir şekilde takip etmeleri gerektiğinin altını çizdi. "Abartmayın arkadaşlar, kar bu yağar, iki güne kalmaz da erir zaten. Hiç kar görmemiş gibi an be an yayına vermek nedir? O çocuklara yazık günah değil mi? 24 arkadaşımıza ulaşmayı başardık ama Allah korusun ekiplerimizin denk gelmediği muhabirler de olabilir halen dışarıda...” diyen Çorbacı önlem alınmadığı takdirde çok daha üzücü olaylar yaşanabileceğine dikkat çekti. Çorbacı, soğuk ve yağışlı havanın bir süre daha devam edeceğini belirterek, İstanbullular'ın elinde mikrofonla uzun bir süre sabit durduğunu fark ettikleri kişileri İBB Beyaz Masa’nın ALO 153 hattına ve AKOM acil durum hattı telefonlarına bildirmelerini istedi.  Son olarak televizyon kanalları tarafından sokaklara salınan muhabirlerin soğukta açlık ve susuzluğa daha dayanıksız olacaklarını da hatırlatan AKOM Başkanı, "En azından kapılarımızın önüne yiyecek ve su koyarak onlara yardımcı olabiliriz. Karbon kutulardan yapılacak yuvalar da soğuktan korunmaları konusunda faydalı olabilir. Ayrıca bazıları soğuktan korunmak için araçların içine saklanabiliyor. Arabamızı çalıştırmadan önce kaputa bir kaç kere vurursak bir canın kurtulmasını sağlayabiliriz." sözleriyle de önemli tavsiyelerde bulundu.