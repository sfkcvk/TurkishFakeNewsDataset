E-Devlet Portalı'nda ''Premium Üyelik'' Dönemi Başlıyor. Aylık Sadece 15 TL'ye Sınırsız Avantajlar... Bilim, Sanayi ve Teknoloji Bakanlığı, günümüzde birçok internet sitesinde uygulanan "premium üyelik" sisteminin, Türkiye'nin en sık ziyaret edilen sitelerinden olan E-Devlet portalı için de devreye alınması için gerekli çalışmaların başlatıldığını açıkladı. Aylık 15 TL bedelle satışa sunulacak olan premim üyelik paketine sahip olanlar, nüfus cüzdanlarına "premium vatandaş" ibaresi eklenmesi de başta olmak üzere bir çok avantajdan faydalanacak...  Bu sabah düzenlediği basın toplantısıyla uygulama hakkında ilk bilgileri paylaşan Bakan Faruk Özlü, premium üyelik sistemine geçiş nedenlerini ve yeni sistemle birlikte E-Devlet portalında yapılacak değişiklikleri değerlendirdi. "Baktık baya popüler olmaya başladı, insanlar artık savcılığa gitmiyor adli sicil kaydı almak için falan. Biz de arkadaşlarımızla oturduk, bunu bir adım daha öteye taşımak için ne yapabiliriz onu araştırdık. Sonuçta hizmette sınır yok" diyen Özlü, yürütülen kapsamlı çalışmalar soncunda günümüz internet teknolojisinin en önemli değerlerinden biri olan "premium üyelik" sisteminde karar kılındığını ifade etti.  Özlü, 2023 hedeflerine doğru kararlılıkla yürüyen Türkiye için bu sistemin bir hizmetten öte artık bir "gereklilik" olduğu vurgusunda bulunurken, aylık 15 TL bedelle verilecek olan E-Devlet premium üyelik hizmetinin içeriğini ise şu sözlerle aktardı:  "Piremum üyelikte en önemli avantaj, e-devlet'i reklamsız görüntüleyebilmek olacak. Ha onu söylemeyi unuttum ben di mi ya? Evet, önümüzdeki yıldan itibaren artık siteye reklam almaya başlıyoruz. O kadar trafik boşa aktı bunca zaman, buna bir son vereceğiz. Ayrıca biliyorsunuz daha önceden sınırsız bir erişim vardı. SGK kayıtlarına kadar her şeyi görebiliyodu vatandaşlarımız. Bundan sonra ücretsiz kullanıcılar sadece arayüze erişim sağlayacak. Ordan da işte plakayla bişeyler bakabiliyor, vergi no'sunu öğreniyor falan. Premium üyelikte ise daha önceden bedava olan hizmetler, mesela SGK kayıtlarını incelemek, adli sicil kaydı almak gibi şeyler olacak. En önemlisi piremum üyelik satın alan vatandaşlarımız 2 yıl boyunca düzenli ödeme taahüdü verdikleri takdirde yeni nüfus cüzdanlarına piremium vatandaş ibaresini ekletme şansı yakalayacaklar. O tam ne işe yarayacak henüz bilmiyoruz ama en kötü bir prestij olur yani. Çıkarır gösterirsin sağda solda..."  Elektronik ortamın kullanımının Türkiye'deki kağıt kullanımını azalttığını ve dolayısıyla çevreye duyarlılık konusunda da hassas davrandıklarını belirten Özlü, "Çevre ve Şehircilik Bakanlığı da bize bu konuda destek veriyor. Ayrıca Aile Bakanlığımız da ileriki süreçte premium üyeler arasında tanışma ve eş bulma sağlayacak bir arayüzle projemize destek verebileceklerini kaydettiler. Bunlar çok güzel gelişmeler..." diyerek gazetecilerin sorularını aldı.  Özlü, bir soru üzerine "Yani ben pahalı olduğunu düşünmüyorum ama sonuçta vatandaşın gelir düzeyiyle bizim bakanlığımız ilgilenmiyor. Dilerseniz o konudaki sorularınızı ilgili arkadaşlara yönlendirebilirsiniz" diyerek basın açıklamasını sona erdirdi.