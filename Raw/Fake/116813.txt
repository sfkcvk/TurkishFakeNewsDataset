Malavi'de Tamamen Nizami Harp Kurallarına Uygun Şekilde Gerçekleştirilen İç Savaş, UNESCO'nun "Dünya Kültür Mirasları" Listesine Alındı Güneydoğu Afrika'nın şirin ülkesi Malavi'de 2 yıdır devam eden ve tamamen nizami harp kuralarına uygun bir şekilde gerçekleştirilen iç savaş, sonunda Birleşmiş Milletler'in de dikkatini çekti. Bugüne kadar sadece 2 sivilin kazara ölmesi, kimyasal-biyolojik herhangi bir silahın kullanılmaması ve çatışan tarafların tamamının 18 yaşından büyük olmasıyla çevre ülkeler için de son derece başarılı bir model olan Malavi iç savaşı, Birleşmiş Milletler Bilim, Eğitim ve Kütür Teşkilatı (UNESCO) tarafından "Korunması Gereken Dünya Kültür Mirasları" listesine alındı. Konuyla igili olarak Başkent Lilongwe'deki Birleşmiş Milletler temciliğinde bu sabah bir basın toplantısı düzenleyen BM gözlemcisi Peter Strauss Kahn, Malavi'deki iç savaşı neredeyse ilk dakikalarından itibaren çok yakından takip ettiklerini belirterek, "Gerçekten isyancısıyla olsun, hükümet güçleriyle olsun bu kadar efendi, bu kadar düzgün savaşan bir millet daha görmedik" ifadelerine yer verdi. Malavi iç savaşının, günümüzde sayısı giderek azalan düzgün, nizami harplerden biri olduğunu vurgulayan Kahn, "Rakamlar ortada. 2 yılda toplam 27.918 kişi ölmüş. Bunların neredeyse tamamı ya asker ya da isyancı güçlerindeki eli silah tutan 18 yaşın üstündeki erkeklerden oluşuyor. Zaten 18 yaşın altına silah satışı kesinlike yasak. Yakalarlarsa direkt idam ediyorlar. Yalnızca geçtiğimiz Nisan ayında 2 tane çocuk askeri bir aracın altında kalarak hayatlarını kaybettiler. Ki o olayda da askerlerin suçu yok. Gerizekalı çocuklar maç yaparken topun peşinden yola fırlamışlar. Buna rağmen kazaya karışan askeri aracın komutanı emekliliğini isteyerek görevinden ayrıldı." sözleriyle Malavililerin savaş süresince gösterdiği hassasiyete dikkat çekti. Haber, Malavi hükümeti ve isyancı güçler tarafından da memnuniyetle karşılanırken, Devlet Başkanı Albay Myaana Grujea yaptığı kısa bir açıklamayla iç savaşta yer alan herkese centilmence mücadelelerinden ötürü teşekkür etti. Malavi'nin son 2 yılda iç savaşta yaptığı atılımla çevre ülkeler için de örnek alınması gereken, başarılı bir model ülke haline geldiğini geldiğini ifade eden Grueja, şöyle devam etti: "Görev başına geldiğimiz günden itibaren ilk amacımız, elinde nerden bulduğu belli olmayan bir kalaşnikofla yalın ayak başı kabak savaşa giden Afrikalı imajını silmek oldu. Gerek savaş nizamında yaptığımız batılı reformlarla olsun, gerek aldığımız sert önlemlerle olsun önceki hükümetler döneminde yaşanan soykırım, toplu tecavüz, çocuk askerler gibi ülkemizin imajını olumsuz yönde etkileyen çirkin görüntülere son verdik. Elbette isyancı güçlerin işbirliği olmasa bu sonucu elde edemezdik. Onlara da buradan tekrar çok teşekkür ediyorum. Bu başarı bütün Malavililerindir..." Bundan sonrası için artık kendilerini daha zorlu bir sürecin beklediğini belirten Grueja, "Sadece yetişkin erkeklerin birbirlerini öldürdüğü güzel bir iç savaşımız var. Bunun kıymetini bilmemiz gerekiyor. Şimdi artık önemli olan bu kültür mirasına sahip çıkıp onu yaşatmaktır" diyerek, iç savaşı daha uzun yıllar aynı hassasiyet ve efendilikle yürütmek konusunda bütün Malavilileri göreve davet etti.