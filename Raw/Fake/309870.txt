Kamuoyu Bu Kez Temkinli: ''Nedir şimdi son durum? Putin'i tekrar övüyor muyuz? Napıyoruz?'' Bugün gerçekleşen Putin-Erdoğan görüşmesiyle birlikte Türkiye ve Rusya arasındaki ilişkiler tekrar canlanma yoluna girerken, Rusya ve Devlet Başkanı hakkında son 1 yıl içinde 2 kez fikir değiştirmek zorunda kalan kamuoyu tekrar övgüye başlama konusunda bu kez temkinli davranıyor. Moskova'da gerçekleşen zirvenin ardından verilen sıcak mesajlarla birlikte özellikle bu zor günlerde Türkiye'nin yanında olduğu için Rusya'ya tekrar kanı ısınmaya başlayan kamuoyu, ilişkilerin ne şekilde devam edeceğiyle olarak yetkililerden bir açıklama bekliyor. Son yıllarda pek çok konuda olduğu gibi Rusya ve Putin'le ile ilgili olarak da sık sık fikir değiştirmek ve eski yazılarını silmek zorunda kalan vatandaşlar, bu kez aynı tuzağa düşmemekte kararlı. Konuyla ilgili olarak bir açıklama yapan Sabah Gazetesi Genel Yayın Yönetmeni Erhan Canerli, kamuoyunda baskıyı en çok hisseden kesimin gazeteciler olduğunu belirterek şöyle devam etti: "Açıkcası şimdilik biraz yuvarlak ifadelerle durumu idare ediyoruz.Bugünkü zirveyle ilgili haberde de işte mesela 'sıcak mesajlar verdi', 'güzel karşıladı', 'aslında fena da bir adam değil sanki ama bakalım hayırlısı artık' falan gibi şeyler yazdık. Çünkü yani bilemiyosun. Eregenekon'da, Çözüm Süreci'nde, FETÖ'de yaşadıklarımız ortada. Bugün bile hala 4 arkadaşımız her gün arşivlerde tarama yapıp 'Rusya'ya tarihi ders', 'Nası koyduk!', 'NATO arkamızda', 'Gene olsun gene düşürürüz!', 'Onlar adam olsun özür dilesin!' gibi haberleri silmekle uğraşıyor. Bir daha böyle bir iş yükünün altına girmek istemiyoruz. Şimdi överiz 2 gün sonra bi şey olur, hadi hepsini geri sil. Takdir edersiniz ki bu sürdürülebilir bir iş modeli değil..." Putin'i övmeye başlamak için ilişkilerin en az 1 sene olumlu bir şekilde devam edeceği konusunda yetkililerden teminat beklediğini belirten Onur Külmez(32) adlı vatandaş ise birçok kişinin aksine ABD'ye küfretme konusunda da temkinli davrandığını ve şimdilik sosyal medya hesaplarından bir yorumda bulunmadığını belirtti. "Şu an durum 'FETÖ, ABD'yi de arkasına alıp bizi kandırdı, Rusya'yla da birbirimize düşürdü' şeklinde ama benim artık bi şeye güvenim kalmadı. Yarın işler değişir, biri çıkıp 'FETÖ, ABD'yle aramızı bozmak ve NATO'yu dağıtmak için Rusya tarafından kullanıldı' der, ben uğraşamam tek tek tweet falan silmekle" diyen Külmez, zaten henüz ortada Rus turist falan olmadığına da dikkat çekti.  Konuyla ilgili olarak Dışişleri Bakanlığı'ndan yapına açıklamada ise önümüzdeki süreçte Türkiye'nin bir de Rusya ile tekrar papaz olma riskini göze alma ihtimali bulunmadığına dikkat çekilerek kamuoyuna güven telkin edici mesajlar verildi. Açıklamada, "Hem ABD, hem AB, hem de Rusya ile aynı anda kötü olmak bizim bile her zaman başarabileceğimiz bir şey değil. O öyle oldu bi kere ama vatandaşlarımız rahat olsun, gönlünce Putin'i övsün. Yakın zamanda Rusya ile bi sıkıntı çıkmaz. Yani inşallah..." ifadelerine yer veririlirken, her ihtimale karşı övgülerin "Adam ayıya biniyor abi" sınırını geçmemesi konusunda dikkali olunması gerektiğine de vurgu yapıldı