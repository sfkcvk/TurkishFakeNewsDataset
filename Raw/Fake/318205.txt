Gamze Yülgür(20), Instagram Hesabının Canlı Yayın Hakları İçin İhaleye Çıkıyor... Bahçeşehir Üniversitesi Mimarlık Bölümü 2. sınıf öğrencisi Gamze Yülgür, toplam 3367 takipçisi olan Instagram hesabı ItsGamzeBitchez için canlı yayın hakları ihalesiyle ilgili şartname alım sürecinin başladığını ilan etti. 4 ayrı canlı yayın paketi için toplam 13000 TL muhammen bedelle açılan ihaleye son başvuru tarihi 17 Şubat.  Bugün düzenlediği basın toplantısıyla, instagram hesabının canlı yayın haklarını önümüzdeki aydan başlamak üzere 1 yıl süreyle devredeceğini açıklayan Ülgür, bu amaçla düzenlenecek ihale kapsamında genel ihale şartnamesi ve her bir pakete özel ihale şartnameleri ile eklerini alma süresinin başladığını duyurdu. Yülgür, yayın ihalesiyle ilgilenen kuruluşların şartnameleri en geç 17 Şubat Cuma günü saat 17.00'ye kadar 2 TL karşılığında okuldaki fotokopiciden temin edebileceklerini ifade ederken, ihalenin de 20 Şubat Pazartesi günü saat 13.00'de büyük ihtimalle kantinde falan gerçekleşeceğini açıkladı.  ItsGamzeBitchez'da hali hazırda izleyiciyle buluşan 4 farklı canlı yayın paketine ait içerikler ve ihale muhammen bedelleri ise şöyle:  Gamze Yülgür'ün üye olduğu spor salonunda, bazen de Caddebostan sahilinde yaptığı spor aktivileteri sırasında gerçekleştirdiği canlı yayınlar, haftada 2 ya da 3 kez instagram ekranlarına geliyor. Ortalama 17 izleyicisi olan canlı yayınlar, özellikle spor sonrası ayna karşısında, plates eğitimlerinde ve squat sırasında en yüksek izleyici sayısına ulaşıyor. İhale muhammen bedeli olan senelik 3200 TL (+KDV), aynı zamanda spor salonunun da yıllık üyelik aidatına denk geliyor.   Yülgür'ün genelde hafta sonları arkadaşlarıyla dışarı çıktığı gecelerde yaptığı canlı yayınlar, geç saatte gerçekleşmesine rağmen ortalama 40 izleyiciye ulaşıyor. Mekanın tuvalet aynasından yapılan canlı yayınlarda göğüs dekoltesiyle doğru orantılı, gaza gelip masaya çıktığı anlarda ise etek uzunluğuyla ters orantılı olarak rating'ler yükselirken, anlık izleyici sayısı da 100'lü rakamlara kadar dayanıyor. İhale muhammen bedeli senelik 6800 TL (+KDV)  Çoğunlukla final ve proje teslim zamanı sabahlarken yapılan canlı yayınların içeriği, ders çalışılan masanın, notların, hazırlanan maket vs çalışmalarının, saatin ve Yülgür'ün az makyajlı ve uykusuz yüzünün yakın çekimlerinden oluşuyor. Özellikle evde 4-5 kişi birlikte ders çalışılan ve birilerinin yaptığı çok komik bir şeye diğerlerinin hayvan gibi güldüğü yayınlarda eğlence doruğa çıkarken anlık izleyici sayısı da 30'ları görüyor. İhale muhammen bedeli senelik 1600 TL (+KDV)  Yülgür'ün ailesiyle birlikte zaman geçirirken can sıkıntısından yaptığı canlı yayınlar içerik olarak çoğunlukla annesinin söylediği komik laflar ve 3 yaşındaki kuzeninin sevimli salaklıklarından oluşuyor. Kimi zaman annesinin izlediği evlilik programları ve dizileri ve onları pür dikkat izleyen annesini de canlı yayında taşıyan Yülgür, izleyiciye aile sıcaklığını doyasıya yaşatıyor. İhale muhammen bedeli senelik 1400 TL (+KDV)