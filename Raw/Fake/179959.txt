Ayvalık Belediyesi: "Beldemizi genel olarak tatilde birileriyle yatma ümidi olmayanların tercih ettiğini bilmek üzücü..." Yazın gelmesi ve okulların kapanmasıyla birlikte turizm bölgelerindeki hareketlilik giderek artarken, sakin bir tatil geçirmek isteyenlerin tercihi yine Ayvalık, Edremit, Altınoluk, Akçay gibi beldeler oldu. Genellikle emekli kesimin ve onların yanına kısa bir süre için uğrayan akrabalarının doldurduğu Ayvalık'ta Belediye İl Encümeni Tekin Uysal, dün yerel bir gazeteye yaptığı açıklamada "Beldemiz güzel, beldemiz şirin, sakin... Bunların hepsi güzel ancak, yine de yazın buraya gelen bir kişinin bile herhangi bir turistle yatma umudu taşımadığını bilmek biraz üzücü. Nasıl desem, ağrıma gidiyor açıkçası..." diyerek çok tartışılacak sözlere imza attı. Yıllardır Ayvalık'ta yaşayan biri olarak hep bir şeylerin değişmesini beklediğini ifade eden Tekin Uysal, bunca senedir değişenin sadece beldelerine gelip giden emeklilerin isimleri olduğunu ve belki de Ege'nin en güzel yerlerinden biri olan Ayvalık'ın tavla sesine mahkum bırakıldığını kaydetti. Tıpkı Kaş, Bodrum, Kemer gibi gençler için gözde bir tatil mekanı olmanın hayalini kurduklarını vurgulayan İl Encümeni, sözlerine şöyle devam etti: "Bir dönem, halis zeytinyağının afrodizyak etkisi olduğu yönünde bir haber çıkmıştı gazetelerde. İşte o ara çok umutlandık. Hatta ilçemizdeki birkaç yatırımcıya eğlence mekanı açmaları için teşvik falan verdik. Hesapta çok hareketli bir yaz geçirecektik ancak ne gelen oldu, ne giden. Koca beldenin en büyük eğlencesi yine akşam mangal yapmak, gündüz torun yüzdürmekle sınırlı kaldı. Zaten çok geçmedi, o aynı gazeteler bu sefer de zeytinyağı cinsel iştahsızlığa sebep oluyor diye başlık attılar ki, tüm umutlarımız bir anda bitti, kül oldu..." Şu saatten sonra bu durumu değiştirmek için bir şey yapmanın anlamsız olduğunu bildiklerini de sözlerine ekleyen Tekin Uysal, Ayvalık'ın da tıpkı Edremit, Altınoluk, Akçay gibi kaderine teslim olduğunu belirtti. Bundan sonrası için en büyük hayalinin, ilçe sınırları içerisinde 1994 yılında bir turistle beraber olduğu tespit edilen genç bir öğrencinin heykelinin şehrin girişine dikmek olduğunu söyleyen Uysal, "Hiç değilse, aslında istenilse Ayvalık'ta böyle şeylerin de olabileceğini göstermek maksadıyla bu heykeli çok istiyorum. Umarım belde halkımızdan da bu konuda destek alırız." sözleriyle, Ayvalık sakinlerine ve bölgedeki tatilcilere seslendi.