Televizyon Programlarına Ödül  Vermek İçin Üniversite Kuran İş Adamına Kendi Üniversitesi Tarafından Fahri Doktora Ünvanı Verildi Özel Ferit Üniversitesi, ülke ekonomisine ve eğitime yaptığı katkılardan dolayı Ferit Holding Yönetim Kurulu Başkanı Ferit Sözkezmez'e "fahri doktora" ünvanı verdi. Ferit Üniversitesi (FÜ) Senatosu’nun oy birliğiyle aldığı kararla fahri doktoraya layık görülen Sözkesmez, üniversitenin Ferit Plaza 7. kattaki merkez kampüsünde düzenlenen sade bir törenle doktora belgesini alarak cübbesini giydi.
 
2008 yılında Ferit Eğitim Vakfı tarafından, iş dünyasına nitelikli ve ucuz işgücü sağlamak ve televizyon programlarına ödül vermek vizyonuyla kurulan Özel Ferit Üniversitesi, ilk fahri doktora ünvanı için vakfın ve vakfın bağlı bulunduğu holdingin sahibi, ünlü iş adamı Ferit Sözkezmez'i seçti. Ülke ekonomisine ve eğitime yaptığı katkılardan dolayı bu ünvana layık görülen Sözkezmez'in, tören sırasında oldukça heyecanlı olduğu gözlerden kaçmadı. 
 
Sözkezmez, sık sık alkışlarla ve "Ferit Baba sen bizi her şeyimizsin!" sloganlarıyla kesilen konuşmasında, üniversitenin adını duyurmak için gerçekleştirilen faaliyetleri de şöyle özetledi: "O işi de akademik tesislerle, yok efendim makaleler yayınlamakla falan hallederiz bir şekilde diyorduk ama, kısa sürede gördük ki aslında o kadar kasmaya da gerek yokmuş. Her dönem en az iki popüler televizyon programına ödül dağıtıp, ayda bir de talk show'lara falan otobüs kaldırınca mis gibi reklamı yapılıyormuş okulun. Önümüzdeki yıl hangi programlara ödül verilecek, hangi ünlülere ne ünvanlar dağıtılacak hepsi belli, bunları da hep akademik takvimiz içerisine aldık..." 
 
Ferit Sözkezmez'in öğretim görevlileri ve öğrenciler tarafından uzun süre ayakta alkışlanan konuşmasının ardından tören, kampusteki en son Serdar Ortaç konserinin barkovizyondan tekrar izlenmesiyle sona erdi.