Karayolları Genel Müdürlüğü'nün Yol Bakım ve Onarım Çalışmaları Esnasında Yozgat'ın Bir Süredir Varolmadığı Fark Edildi Karayolları Genel Müdürlüğü'ne bağlı ekiplerin Kırşehir-Yozgat arasında yürüttükleri rutin yol bakım ve onarım çalışmaları sırasında, Yozgat'ın bir süredir varolmadığı fark edildi. Durumu gerekli mercilere ileten Karayolları, asfaltlama çalışmalarına Yozgat bulunana kadar ara verildiğini açıkladı.
 
Karayolları 6.Bölge Müdürlüğü 65.Şube Başmühendisi Ersin Özbükey'in İçişleri Bakanlığı'na yaptığı şikayet üzerine yapılan incelemelerde, Yozgat ilinin olması gereken yerde bulunamadığı anlaşıldı. 
 
Olayın ortaya çıkmasının ardından Ersin Özbükey, "Kırşehir - Tokat 60-105 km arası muhtelif yol çalışmaları dolayısıyla yol kontrollü olarak tek şeritten sağlanmaktaydı. Projenin Yozgat ayağına geldiğimizde bambaşka bir gerçekle karşılaştık” şeklinde konuştu.

  

Özbükey, "Başta biz bir hata mı yapıyoruz acaba diyerek elimizdeki haritaları detaylıca inceledik, fakat haritalar senelerdir bilfiil kullandığımız haritalar; nitekim haritalarda sorun yoktu" sözleriyle teknik bir hata yapılmadığının altını çizdi ve ekledi: "Sonradan merkezden gelen ve birkaç sene önce muhtemelen Yozgat'tan geçmiş olabileceğini ifade eden bir mühendis arkadaş da baktığımız yerin doğru yer olduğunu doğruladı."

    

"Yozgat'ın olması gereken yerde bırakın karayolunu binayı, ne bir temel ne bir çöp yoktu" diye devam eden Ersin Özbükey, "Yozgat diye bir yer hiç olmamış gibi bir manzara ile karşı karşıyayız. Mühendis arkadaşımızın temin ettiği üzerinde 'Güzel Yozgat' yazan ahşaptan bir dinlenme tesisi işi anahtarlıktan başka, elimizde Yozgat diye bir yerin varolduğu hakkında hiçbir kanıt yok" sözleriyle içerisinde bulundukları çözümsüzlüğü gözler önüne serdi.  

  

Telekomunikasyon Kurulu ise, Yozgat koduyla yapılmış son telefon görüşmesinin 12 Ocak 2010 tarihinde, saat 15:03'te yapılmış göründüğünü belirtti. İçişleri Bakanlığı Müfettişi Nihat Doğan konuyla ilgili yaptığı açıklamada, "O tarihten bu yana Yozgat'la ilgili elimizde en ufak bir veri yok. Bu zaman zarfı içinde koskoca 70 milyonluk Türkiye'de bir Allahın kulunun Yozgat'la iletişim kurma ihtiyacı duymamış olması oldukça düşündürücü" sözlerine yer verdi. 
 
İçişleri Bakanlığı'nın yürüttüğü soruşturmada 66 plakalı bir aracın en son olarak Kırşehir yakınlarındaki Yanışlı Dinlenme Tesisleri'nde görüldüğü bilgisine ulaşılması incelemelerin yönünü bu tesise çevirirken, Akut öncülüğünde kurulan bir arama ekibinin bir zamanlar Yozgat'ın bulunduğu düşünülen mevkiye doğru yola çıktığı da gelen haberler arasında.