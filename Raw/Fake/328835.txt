Yozgat'tan Marka Değeri Hamlesi: Şehrin Adının 'Yozgat Province' Olarak Değiştirilmesi İçin İmza Kampanyası Başlatıldı... Yozgat Belediyesi'nden şehrin marka değerini yükseltmek adına dev bir hamle geldi. Şehrin sosyal medya yer bildirimlerinde 'Yozgat Province' olarak görülen adının resmi olarak da tescil edilmesi için başlatılan imza kampanyası yoğun ilgi görürken, Belediye Başkanı Muzaffer Söylemez 'Province ne demek bilmiyoruz ama çok havalı durduğu açık. Adımızı bu şekilde değiştirirsek eminim şehrimizin havası da değişecektir" sözleriyle başta milletvekilleri olmak üzere tüm Yozgatlıları kampanyaya destek olmaya çağırdı. Şehrin girişindeki 'Yozgat' tabelası önünde düzenlediği basın toplantısıyla imza kampanyasının startını veren Belediye Başkanı Söylemez, 'eskiden insanlar Yozgat'a geldiklerinde yer bildirimi yapmaya çekinirlerdi ancak ne zamanki sosyal medya mecralarında şehrimizin adı Yozgat Province olarak ifade edilmeye başlandı check-in'ler de çığ gibi arttı. Bunların hepsinin istatistikleri elimizde mevcut. Vatandaşlarımız bu yeni ünvanı çok sevip kısa sürede benimsediler" diyerek isim değişikliği taleplerinin gerekçesini açıkladı.  Kampanyada hedefin 100.000 imza olduğunu belirten Söylemez, özellikle şehir dışında yaşayan Yozgat'lıların da katılımıyla kısa sürede bu rakama ulaşacaklarından emin olduğunu söyleyerek şöyle devam etti:  "Baktığımız zaman gerçekten de Yozgat Province, sade Yozgat'tan çok daha havalı bir isim. Gerçi her şey sade Yozgat'tan havalı ya neyse ehehe... Ne diyordum? Hah evet şehir dışındaki hemşerilerimiz. Biliyorum ki onların da en önemli sorunlarından biri 'nerelisin?' sorusu. Artık bu soruyu geçiştirmek ya da duymazdan gelmeye çalışmak yerine göğüslerini gere gere, gururla yanıt verebilecekler. Nerelisin? Yozgat Province'liyim. İçinden mi? Hayır Çayıralan District'inden. Bayram'da nerdeydiniz? Yozgat Province'deydik... Gördüğünüz gibi söylerken bile insanın havası değişiyor." Söylemez, yeterli imza sayısına ulaşılmasının ardından dilekçlerini TBMM'ye ileteceklerini ve işin bundan sonrasının Yozgat milletvekillerinin takibine kalacağını belirtirken, 'Belki de bu şehre yapacakları en büyük hizmet olacak.' sözleriyle de meselenin önemine dikkat çekti. Konuşmasının ardından ilk imzayı atarak kampanyayı resmi olarak başlatan Belediye Başkanı, daha sonra alkışlar eşliğinde girişteki tabelayı 'Yozgat Province' olarak değiştirdi.