Sigara İzmaritlerinden Depozito Almak İsteyenler Facebook'ta 1 Milyona Koştu Yeni yılla birlikte gelen yüksek sigara zamlarına karşı tiryakilerin düzenlediği ilginç kampanya duyanları şaşkına çeviriyor. İzmaritlerinden depozito almak isteyen tiryakilerin, istekleri yerine getirilene kadar yetkili mercilerin kapılarını aşındıracakları bildirildi.
 
 
 İstanbul, Bahçelievler'de yaşayan 30 yıllık sigara tiryakisi İlhan Sarıbıyık'ın kişisel çabalarıyla başlayan kampanya, yurt çapında bir çok tiryakinin de desteğiyle bir halk hareketine dönüşme yolunda ilerliyor. Başlattığı hareket ile bir anda ülke gündemine oturan Sarıbıyık'ın bu sabah yaptığı basın açıklaması yine çok konuşulacak. 
 
Açıklamasına bir kaç kez kesik kesik öksürüp gırtlağını temizleyerek başlayan Sarıbıyık "(öheghhhh) önce dumansız hava sahası şimdi zamlar derken bir sigaramız vardı onu da elimizden almaya çalışıyorlar ben günde iki paket sigara içen bir insan olarak aylık masrafım 400 lirayı geçiyor haaa şimdi diyeceksin ki (öheeegghhh) bize ne günde bir şişe viski içsen o zaman viski de ucuzlasın o nolacak diyerek cevap verecek çok bilmiş yeşilaycılar çıkar ancak unutulmasın ki garibanın bir sigarası var ve pekala izmaritler geri dönüşüm yapılarak tekrar kullanılabilir yani en nihayetinde sigaranın zehrini alan bir şey bu verirsin paramı alırsın benden izmariti takarsın onu yeni sigaranın çok afedersin kıçına olur biter anlatabiliyo muyum?" diyerek dili döndüğünce derdini anlatmaya çalıştı.
 
 
 Mahalle sakinleri ve civar esnaf tarafından   olarak da tanınan İlhan Sarıbıyık'ın, kurucusu olduğu Facebook grubunun da dün akşam 22 sularında 1 milyon üyeye ulaştığı bildirildi. Bu sayede Facebook'ta 1 milyon destekçi toplayan ilk kullanıcı ünvanına da sahip olan Sarıbıyık, bu başarısının yapabileceklerinin yanında hiçbir şey olduğunu belirterek, bir sonraki adımın o 1 milyon kişiyle birlikte çekirge sürüsü misali Ankara'ya kadar yürümek olduğunu açıkladı. 
 
Tektekçilerin, otlakçıların, kibritçilerin ve sinyalcilerin de desteğini  arkasına alan Sarıbıyık Hareketi'yle ilgili gelişmeler, hükümet yetkilileri ve sigara üreticileri tarafından da kaygıyla izleniyor.