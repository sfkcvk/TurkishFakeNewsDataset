Kanundaki Boşluklardan Faydalanılarak Kurulan Türkiye'nin İlk "Yasaiçi Terör Örgütü", Birinci Yılını Doldurdu 2010 senesinde kanundaki bir boşluktan faydalanılarak kurulan ve halen Türkiye'nin ilk ve tek Yasaiçi Bölücü Terör Örgütü sıfatıyla faaliyet gösteren İBC-TKML, birinci yılını dün gece Harbiye Cemil Topuzlu Açıkhava Tiyatrosu'nda, örgütün lider kadrosu ve militanların katıldığı bir geceyle kutladı. Açık büfe yemek ve sınırsız yerli içkinin su gibi aktığı geceye sempatizanlar yoğun ilgi gösterirken, mekan kapasitesinin dolması sebebiyle çok sayıda biletli sempatizan da kapılardan dönmek zorunda kaldı.
 
 

Bundan önceki dönemde yasadışı terör örgütlerinden çok çeken aileler ise, bu işlerin nihayet yasal bir çerçeveye oturtulmasından memnun. Gecede Aileler Birliği adına kısa bir konuşma yapan Basın Sözcüsü Nihal Erlenmeyer kendi çocuklarını yasaiçi örgüte yazdırdığını belirtmekten çekinmezken, bu organizasyonun evlatları yıllardır yasadışı terör örgütleri tarafından kandırılan, aklı çelinen aileler için bir rahatlama vesilesi olduğunu vurguladı. 

     

Erlenmeyer, "Benim en büyük oğlanla iki numarayı böyle böyle kandırdılar.. Şu an ikisi de cezaevinde; biri 422, biri 279 sene yedi. Sayılı gün çabuk geçer diye bekliyoruz işte ama yine de, insan istiyor ki keşke o zaman da böyle bir imkan olsaydı da, bu şekilde bi yere yönlendirilebilseydi bu çocuklar.  Evladının ne idüğü belirsiz, ipsiz sapsız, gecesi gündüzü olmayan yasadışı örgütler tarafından aklı çelineceğine; yeri yurdu belli, tüzüklü yönetmelikli, yasa çerçevesinde faaliyet gösteren bir kurumda yer almasını bugün hangi ana baba istemez?" dedi.

 

Halen elinde kalan çocuklardan büyük olanı geçen sene özel yetenek sınavıyla yasaiçi örgüte kaydettirdiğini belirten Nihal Erlenmeyer, "Önümüzdeki sene YGS puanı ile alım yapılacağı iddiaları da var, o iş olursa büyük kızı da yazdırıcaz. Onun yeteneği yok ama hevesli, elinde bir zanaati olur hiç değilse. Otur otur içi kurudu kızın evde.. Sonuçta aldığın verdiğin belli, sigortalı iş." ifadelerini kullanırken, halen atama bekleyen öğretmenlik bölümü mezunlarına da bu fikri bir kalemde silip atmamalarını, enine boyuna düşünmelerini tavsiye etti.

 

Yasaiçi örgüt birinci yılını kutlarken, devletin zirvesinde ise bir belirsizlik havası egemen. Dün sabah makamında düzenlediği bir toplantıda konu hakkındaki soruları yanıtlayan İçişleri Bakanlığı İnceleme Daire Müdür Yardımcısı Cumhur Özsayar, kamu yönetimi uzmanları ve hukuk profesörlerinden oluşturulan geniş bir komisyonun örgütün kuruluş sürecini adım adım gözden geçirdiğini belirtti. 

 

Toplantıda keyifsiz olduğu gözlerden kaçmayan Özsayar, "Örgütün evraklarını ve kuruluş dokümanlarını birkaç aydır inceliyor arkadaşlarımız... Maalesef şu ana kadar en ufak hata bulamadılar." diyerek an itibarıyle ellerinden bir şey gelmediğini itiraf ederken, incelemelerde gelinen aşamaları ise şu sözlerle özetledi:

 

"Örgütün kuruluşunu duyurduğu günden bu yana olayı araştırıyoruz. Anladığımız kadarıyla eski ceza yasasının değiştiği sene olan bişeyle, anayasanın bi yerinde bi boşluk kalmış.. O da muhakemeler usulü kanununda bişeye neden oluyomuş... Benim esas meslek tekstil ve penye üzerine olduğundan şimdi burda size ne desem yalan olur, ama uzmanlarımızın bana söylediğine göre şu anda bu şeyler yüzünden tamamen elimiz kolumuz bağlanmış durumda. Terörse terör, bölücülükse Allahına kadar bölücüler, ama maalesef tamamen yasal çerçeve içerisinde faaliyet gösteriyorlar..."

 

"Her şeyi ince ince planlamış, haince kanuna uydurmuşlar. Aidattan, damga pulundan bilmem nesinden açık bulabilir miyiz dedik; orda da bi tane aidat atlamamış, son ödemesi gelmeden tıkır tıkır ödemiş adamlar. Bütün imzalar tamam, bütün izinler alınmış... Hatta Kültür Bakanlığı, Minibüsçüler Odası, Sağlık Ocağı gibi aslında çok da izin almaya mecbur olmadıkları kurumlardan 'Elimizde bulunsun' diye fazla fazla izin bile almışlar. Açıkçası elimiz kolumuz bağlandı, şu anda görünen manzara o..."

 

Çalışmalara devam edileceğini belirten Cumhur Özsayar, bundan sonraki aşamada ne yapılacağıyla ilgili sorulara ise "Bazı arkadaşlarımız yeni yasa çıkarıp geri geri işletmeyi, tam o kanundaki boşluklara denk getirip onları ortadan kaldırmayı önerdiler ama o bi sebepten dolayı olamıyormuş sanırım, tam anlamadım iyi de fikirdi bence...  Şu aşamada eldekiler yetmezse başka adama danışıcaz. Bakıcaz, yapıcaz bakalım bişeyler..." yanıtını vermekle yetinirken, Bakanlık bünyesinde yasaiçi bir kontra terör örgütü kurma opsiyonunun da masaya yatırılabileceği kulislerde konuşulanlar arasında.