Trtarşiv'le Birlikte Gaz Kuyruklu, Darbeli, Sıkıyönetim'li Yılların Bile Sevimli Görünebildiğini Fark Eden Türkiye Rahatladı: ''Demek 30 sene sonra bakınca bugünler de...'' TRT’nin arşivini internet üzerinden erişime açmasıyla birlikte özellikle 70'li ve 80'li yıllardaki nostaljik görüntülere yoğun ilgi olurken, Türkiye'nin ekonomik, siyasi ve toplumsal çalkantılarla geçen o berbat yıllarının bile 30 sene sonra sevimli görünmesi geleceğe dair umutları da artırdı: “İyi ya, demek ki 30-40 sene sonra bu günler de sevimli gelecek...”  Hizmete açılmasıyla birlikte ziyaretçi akınına uğrayan ve  bazı videoları sosyal medyada şimdiden fenomen olan Trtarsiv.com, Türkiye'ye umut oldu. 1974’te ülkeyi sarsan petrol krizi sırasında Cemal Süreya’nın ekranlarda sigara içişini keyifle izleyen, 1981 tarihli Adile Naşit’le Uykudan Önce programını “Ay çok sevimliymiş ya. Sanki yayınlandığı gece ülkenin yarısı cezaevlerinde işkencede değilmiş gibi” sözleriyle anan vatandaşlar, aşağı yukarı 2040 gibi bugünlerin de sevimli görünme ihtimali olduğunu fark ederek rahatladılar. Konuya dair ilk resmi açıklamaysa TRT Arşiv Dairesi Başkanı İbrahim Yüncüoğlu’ndan geldi. Arşivin kamuoyuna açılmasıyla büyük bir iş başarıldığını kaydeden Yüncüoğlu, şunları söyledi: “Valla düşününce yok sokakta millet birbirini vurmuş, aman gaz kuyruğu aşağı mahalleye uzamış falan o 70'lerde 80'lerde olan can sıkıcı ne varsa bu arşiv direk unutturuyor insana. Buyurun bakın ne kalmış geriye? Hiçbiri. Bugün çok şükür Uğur Dündar'a röportaj veren beyefendi uyuşturucu kaçakçısıyla, efendime söyliyim Feliçita Mehmet’in başına gelenlerle, Erkan Yolaç'la hatırlıyoruz o yılları.Şimdi bi de siteye yükleyebilirsek Dallas’ı vericez en baştan. Eminim şimdiki gençlerimiz ‘Ne şahane ülkeymiş ya, keşke o zamanlarda yaşasaydık’ diyerek izleyecekler onu da...” TRT’nin arşiv hizmetini çok beğenen vatandaşlar da övgülerini paylaşmaktan geri durmadılar. İşte mikrofonlara yansıyan kimi vatandaş görüşleri: Gerçekten nefis oldu ya. Benim küçük bir kızım var. Demek o da 2047’de arşivi izlediğinde ülkenin saçmasapan yönetildiğini, ağzını açanın kendini içeride bulmaktan korktuğunu, ayda 1 bir yerlerde bombaların patladığını, ekonominin diken üstünde olduğunu, işsizliğin alıp başını gittiğini falan değil de Survivor'ı görecek mesela, onunla özdeşleştirecek bu yılları. En azından bir sonraki kuşağın böyle düşünecek olması güzel.  Gerçekten harika bir ülkeymişiz. Yani aslında demek ki şimdi de harikayız ama değerini bilmiyoruz. Belki de şeydendir ya, siyah beyaz ya hep arşiv görüntüleri. O tabi daha böyle bir hava katıyor. İmkan olsa da gündelik hayatı da filtreyle izleyebilsek demek…  Ben cezaevindeyken haliyle izleyememiştim. İyi oldu gördüğüm. Baya bildiğin yanaklarıyla dümbelek çalan vatandaşın konuk olduğu müzik eğlence programı falan yayınlanmış. Tam onun olduğu gece falakaya aldılardı beni. Çok benzer sesler çıkıyor aslında.  Kayahan’ın bıyıklı halini buldum ya… 1977’de klip gibi yapmışlar. Böyle İstanbul’u yukarıdan çekmişler. Arkada ekmek kuyruğu da gözüküyor belli belirsiz. Ama bıyıklar çok komik, efsane resmen…