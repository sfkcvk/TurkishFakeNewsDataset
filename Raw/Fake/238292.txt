Adalet Bakanı Bozdağ, Yargı ve Emniyetteki Yer Değiştirmelere Açıklık Getirdi: ''Ekonomiyi düzeltmek için totem yapıyoruz...'' 17 Aralık sürecinden bu yana, yargı ve emniyette birçok personelin farklı görevlere atanmasıyla ilgili olarak bugün bir basın toplantısı düzenleyen Adalet Bakanı Bekir Bozdağ, yer değiştirmelerin, kötü giden ekonomiyi düzeltmek için uygulanan bir totem olduğunu açıkladı. Bozdağ, "Yetkililerin oturma (ikametgah) düzenini değiştirirsek belki bir uğur olur, ekonomi yine rayına oturur düşüncesiyle hareket ediyoruz. Bu şekilde çevrilen çok maç var. Düşününce, neden olmasın yani?" sözleriyle konuya açıklık getirirken, bu totemin tutmaması halinde B planı olarak tüm kabinenin saçlarını sarıya boyatacağı da Başkent kulislerinde konuşulan iddialar arasında. Adalet Bakanı Bekir Bozdağ, 17 Aralık’la başlayan atamalara ilişkin düzenlediği basın toplantısına sitemle başladı. Bugüne dek yargı ve emniyette yaptıkları yer değiştirmelerin bazı kesimlerce ısrarla farklı manalara çekildiğini belirten Adalet Bakanı, "Belki söylersek totem bozulur diye bunca zaman kendimizi tuttuk ama maalesef saldırılar karşısında daha fazla suskun kalamayacağım. Şimdiden söyleyeyim, ekonomide sarsıntı devam ederse nedeni bizi bu açıklamayı yapmak zorunda bırakanlardır." sözleriyle muhalefete yüklendi. Bozdağ, bir basın mensubunun "neden bu kadar kişinin yeri değişiyor?" şeklindeki sorusuna da tepki gösterirken, "Siz afedersiniz kıytırık bir maç için iki arkadaş kendi aranızda yer değiştiriyor olabilirsiniz. Biz burada koskoca Türkiye ekonomisinden bahsediyoruz. Öyle bir iki kişiyle olsa, Davutoğlu ile ben değişirdik sorun kalmazdı. Milyar dolarlarık döviz rezervi var işin ucunda! Kayseri Erciyes - Konya Torkuspor maçı değil!” diyerek olayın boyutuna dikkat çekti. Yapılan yer değiştirme toteminin, yargı sisteminde şimdiden olumlu sonuçlar vermeye başladığını belirten Bozdağ, Bilal Erdoğan’la ilgili gelişmeleri örnek gösterdi. “Bilal olayında bakın adalet mekanizması resmen tıkanmıştı. O davadaki arkadaşımızı aldık, antun kuntin bir göreve atadık. Onun yerine de antin kuntin işlere bakan bir arkadaşımızı getirdik. Ne oldu? Bilal kardeşimiz kendini savunma vermeye hazır hissetti, yargı süreci tıkır tıkır işlemeye başladı” diyen Bozdağ, totemin ekonomide de tutmaması için bir neden göremediklerini kaydetti. Bozdağ’a göre ilk hedef dolardaki tansiyonun düşürülmesi. Bu doğrultuda doğudaki hakimlerle batıdakilerin yer değiştirmesi, İzmir gibi sorunlu görülen bölgelerin savcılıklarına farklı illerden deneyimli mübaşirlerin atanması gibi totemler yapılacak. Pilot olarak seçilen Ali İsmail Korkmaz davasının Kayseri’ye alınması beklendiği gibi gecelik faizleri düşürürse, bundan böyle davalar da toteme dahil edilecek. Hükümete yakın kaynaklarsa Başbakan Erdoğan’ın şu an Adalet Bakanı Bekir Bozdağ tarafından yürütülen totem planına tam destek verdiğini belirtiyorlar. Yer değiştirme toteminin işe yaramaması durumunda Başbakan’ın B planının da hazır olduğunu iddia eden kaynaklara göre, bir sonraki aşamada Romanya formülü devreye alınarak, tüm Bakanlar Kurulu saçlarını sarıya boyatacak. Başbakanın bu doğrultuda “Bakınız Romanya, saçları komple sarıya boyadı, Dünya Kupası’nın en flaş takımı oldular o sene. Demek ki bir hikmeti var bu işin... Ayrıca dünyada nüfusun çoğu sarışın olup da fakir gibi olan ülke var mı? Almanya, İsveç, Norveç, Finlandiya maşallah sarışınlık arttıkça refah artmış hep” sözleriyle kabineye ‘Hazır olun’ mesajı verdiği iddia edilirken, planın devreye alınması halinde Milli Eğitim Bakanı Nabi Avcı’nın “Buraya kadarmış” diyerek istifasını sunacağı da Başkent kulislerinden sızan bilgiler arasında.