Türkiye, Sonucunu Merak Ettiği En Kritik Toplantının Survivor Ada Konseyi Olduğu Günleri Özlüyor... Darbe girişiminin ardından MGK, Bakanlar Kurulu ve YAŞ gibi toplantıları takip etmek zorunda kalan Türkiye, merak ettiği en önemli toplantının Survivor Ada Konseyi olduğu eski günleri özlüyor. "Bakalım Semih bu sefer gidecek mi?" derken bir anda “Hulusi Akar’ın önünde çok dosya var, neler olacak acaba?” sorusuyla karşı karşıya kalan vatandaşlar huzursuz.  15 Temmuz darbe girişiminin ardından bir anda hayatı tamamen değişen vatandaşlar, bugünü de kritik YAŞ toplantısını takip ederek geçirdi. Her gün CNN Türk'te saatlerce tartışma programı izleyip bir de üzerine Bakanlar Kurulu, MGK, YAŞ gibi normal şartlarda yapıldığından dahi haberdar olmayacakları toplantıların sonuçlarını takip ederek kendi gündemlerinden tamamen uzaklaşan milyonların ortak temennisi ise bu zor dönemin bir an evvel bitmesi yönünde.  İstanbul Bağcılar’daki Kardeşler Kıraathanesi’nde gazetecilerin mikrofon uzattıkları Ekrem Alyazı da, bir an evvel eskiye dönülmesini isteyenlerden. Alyazı “Valla sabah bir-iki Emenike diyecek oldum, konu 10 saniyede golden sonra attığı asker selamına oradan da eski Hava Kuvvetleri Komutanı'na bağlandı. Şu masalarda ne pozisyonlar tartışıldı, ne goller iptal edildi. İnsan şu an TSK’nın komuta kademesinin aynı masaya yatırılmasını yadırgıyor. Biz böyle değildik...” sözleriyle üzüntüsünü dile getirdi.. Bir başka kıraathane sakini Şükrü Kundakçı da 15 Temmuz'dan beri yaşadıklarını şöyle özetledi: “İnanır mısınız 15 günde TSK’nın yapısını falan hatmettik. Bugüne dek evlilik programından başka bir şey izlememiş karım bile dün çatır çatır askeri rütbeleri sayıp ‘Şükrü ben en az 12 tümgeneral, 7 korgeneral’den istifa bekliyorum’ dedi. İnsanın 30 yıllık karsını bu halde görmesi ne deme biliyor musunuz? Ben akşam eve geldiğimde eşimi tekrar ‘Seda Sayan bugün damat adaylarından birini seyircinin önünde bir azarladı görecektin Şükrü’ derken bulmak istiyorum...” Konuya dair diğer vatandaşlardan gelen kimi tepkilerse şöyle; Her fırsat bulduğunda çifte giden, okey atınca 3 sene anlatan adamdım ben. Benden ne istediniz?  Daha önceki OHAL’lerde bile böyle olmamıştı ya. Bu bir farklı gerçekten. Altıncı ayakta kimin geldiğinin bile önemi kalmadı, çok acayip bir hal aldı iş. Ben memur olduğumdan ötürü konuyu inatla darbe girişimi dışındaki alanlara çekmeye çalışıyorum günlerdir ama nafile. Umarım başıma bi iş gelmeden kazasız belasız atlatırım şu süreci.  Bize aslında değişen bir şey olmadı pek. Gelip LİG TV’yi açıyordum şimdi A Haber'i CNN'i falan açıyorum. Aynı coşkuyla takip ediyorlar şimdilik. Yakında sıkılırlar ama...