Son 1 Yıl İçerisinde 8 Kez Tasarım Değiştiren İnternet Sitesi, Yeni Görünümüyle de Küfür Yemeye Devam Ediyor... 2014 yılında toplamda 8 defa tasarımını yenileyerek kullanıcılarının tepkisini çeken Buislerboyle.com adlı internet sitesi, bugün yaptığı yazılı açıklama ile yaşananlara açıklık getirdi. Sıkça yaptıkları tasarım değişikliklerinin mantıklı herhangi bir sebebinin olmadığına dikkat çekilen açıklamada, "Şimdi tabi tasarımı değiştirirken, daha kullanıcı dostu bir arayüz hedeflenebilir, reklam alanını arttırma yoluna gidilebilir, sitenin hızlı açılması sağlanabilir.. Tüm bunlar mümkün ama açıkça söyliyelim biz sırf ibnelikten yapıyoruz. Ekip olarak o konuda çok netiz" ifadelerine yer verildi. Site üzerinden yapılan yazılı açıklamaya karşı sosyal medyadan tepkiler gecikmezken, özellikle twitter’da #AllahBinBelanızıVersin hashtag’inde buluşan kullanıcılar, sitenin tasarım politikasını eleştirdi. Gelen tepkiler üzerine mikrofon başına geçen Buislerboyle.com editörü Efecan Sevinç, her şeyin bir can sıkıntısı ile başladığını belirterek şöyle devam etti: "Ya bizimki internet işi, herkes evinden rahat rahat çalışıyor. 2014 Ocak ayıydı, arkadaşlara dedim bi değiştirelim şu tasarımı, millet sıkıldı diye...  Öyle başladık… O değişiklikten sonra kullanıcının mağduriyetini, bir buton için 10 dakika arandığını görünce, inanın garip bir haz duyduk. Ardından ikinci, üçüncü geldi. Kullanıcı küfretti, biz değiştirdik, onlar küfretti, biz değiştirdik. Acayip eğlenceli. Şimdi de maalesef vazgeçemiyoruz. Bağımlılık oldu. Hatta dur ben buradan çıkınca gidip gene değiştireyim şunu bi" “Kullanıcı girişi kısmını bugüne dek sağda, solda, yukarıda, aşağıda ve çaprazlarda denemiştik. Şimdi yeni tasarımda pop-up'la çıkıyor. Ahahah. Bakalım bir sonrakinde nereye koyucaz da neler işiticez” diyen deneyimli editör; sitede her şey tam oturmuşken yapılan tasarım değişikliği sonrası kullanıcının yaşadığı mağduriyetin kendileri için kazandıkları paradan çok daha önemli olduğunu vurguladı. Muhabirlerden gelen  “Artık açıkladığınıza göre değişiklik yapmaktan vazgeçecek misiniz?” sorusuna da “Manyak mısın lan vazgeçilir mi bu keyiften” şeklinde yanıtlayan Efecan Sevinç, bu durumun kendileri için artık bağımlılık olduğunun altını çizdi. Yaptığı yenilemelerle kullanıcısını kendisinden tiksindirmeyi başaran Buislerboyle.com sitesinin bugüne kadar yaptığı bazı değişiklikler ise şu şekilde:   Mouse ile tıklandığında sağa, sola kaçan login ekranı yapıldı. Aynı gün “Ulan siz bizimle alay mı ediyorsunuz?” tepkisini alan değişiklik, kullanıcının duruma uyandığı gerekçesi ile geri alındı.  “Şifremi unuttum” linki, yapılan bir güncelleme ile otomatik olarak şifre maili göndermek yerine Türkiye Alzheimer Derneği'nin sayfasına yönlendirildi.  Kullanıcıların en sık kullandığı "favorilerim" bölümü, "Bu kadar çok kullandıklarına göre kaldıralım da sinir olsunlar" gerekçesiyle kaldırıldı.  Eskiden sağ tarafta olan her şey sola, solda olan her şey aşağıya ve ortada olanlar sağa alındı. - Önceki tasarımlarda 4 adımda gerçekleşen profil güncellemesi, uzman psikologların danışmanlığında geliştirildi. Siteye yeni üye olacakları, 560 soruluk kişilik envanter testi bekliyor...  Sitenin ana sayfasına reklam alınmasa bile yine de boydan boya '30 saniye içinde kapanacak' içerikli bir sayfa konuldu. Reklamı geçmek için saniyeleri geri sayan sayaca, irrasyonel sayılar da dahil edildi  Kullanıcıların video ve fotoğraf paylaşımı esnasında sıklıkla karşılaştıkları "500-interval server error" hatası tamamen ortadan kaldırıldı. Bunun yerine "Üzgünüz, şu an talebinizi yerine getiremiyoruz" ibaresi eklendi. Sitenin kimi bölümlerinde kullanılan koyu yeşil arka fon bir ton açıldı. Aralara balyaj atılarak daha modern bir görünüm elde edildi. Kullanıcıların %17’sinin gözlük kullanması teşvik edildi. Son derece düzgün çalışan blog bölümüne bazı hatalar eklendi.