Londra'da Bir Bankanın Önünde Bulunan Sahipsiz Ortadoğulu, Fünye İle Patlatıldı... Paris saldırılarının ardından adeta kırmızı alarm durumuna geçen Avrupa ülkelerinde şüphelilerin amansız takibi sürüyor. Sevindirici bir haber de bu sabah Londra’dan geldi. Wellington Caddesi üzerindeki bir bankanın önünde sahipsizce duran Ortadoğu uyruklu bir kişi, emniyet güçlerinin yerinde müdahalesiyle olay yerinde patlatıldı. Duyarlı İngiliz vatandaşların "Esmer, kavruk birisi var. Yaklaşık yarım saattir banka önünde bekliyor bi bakıverin" ihbarı ile harekete geçen Londra polisi, derhal olay yerine geldi. Ortadoğulu’nun etrafı apar topar güvenlik şeridi çekilerek boşaltılırken, özel kıyafet giymiş bomba imha uzmanları ise patlayıcı yüklü olduğu tahmin edilen şahsa  derhal müdahale ederek şahsı fünye ile havaya uçurdu. Olayda banka binasının hasar görmesi haricinde herhangi bir can kaybı yaşanmazken; İngiliz vatandaşı olduğu öğrenilen Ortadoğuluyu da henüz sahiplenen çıkmadı… Patlatılan şahsın bomba yüklü olmaması sevindirici bir gelişme olarak lanse edilse de, tartışmaları da beraberinde getirdi.  Dünya kamuoyu şahsın patlatılıp patlatılmaması, hadi patlatılacaksa bile en azından önceden kendisine de bir sorulması konusunda ikiye bölündü. “Allah muhafaza oracıkta patlasa, güvenlik zaafı var diyecek; üzerimize gelecektiniz. N’apsaydık yani adamın orada öylece beklemesini mi seyretseydik” sözleriyle kendisini savunan Londra Emniyet Müdürü Jonathan Grill, ekibinin herhangi bir tatsızlık yaşanmadan olayın üstesinden gelmesinden ötürü memnun olduğunu ve herhangi bir pişmanlık duymadıklarını ifade etti. Başarı ile sonuçlandırılan operasyonun ardından, İngiltere Başbakanı James Cameron da hemen mikrofon başına geçerek dünyaya bilgi verdi.  Öncelikle Londra polisine teşekkür eden Cameron, sokakta dolaşmak isteyen diğer Ortadoğu asıllı vatandaşları da daha dikkatli olması konusunda uyardı. “Arkadaşlar şu an ortam hiç öyle Ortadoğulu Ortadoğulu gezilecek ortam değil. Lütfen herkes bunun bilincinde olsun. Bakın bugünü ucuz atlattık, şanslıyız… Ama yani siz de artık fondoten mi sürüyosunuz, saçları kızıla mı boyuyosunuz napıyosanız yapın bir şeyler” sözleriyle Ortadoğu asıllı İngiliz vatandaşlarını daha dikkatli olmaya davet eden Cameron, operasyona katılan tüm ekiplerin de 6 aylık ikramiye ile ödüllendirildiğini müjdeledi…