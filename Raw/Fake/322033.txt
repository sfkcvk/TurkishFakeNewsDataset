KHK İle Kamudan İhraç Edilen 4000 Kişiden Ortak Açıklama: ''Bizi de en çok Esra Erol'un işsiz kalması düşündürüyor...'' Yeni yayınlanan KHK ile evlilik programlarının yasaklanması Türkiye'de gündeme bomba gibi düşerken, konu aynı KHK ile kamudan ihraç edilen 4000 kişinin de ortak gündem maddesiydi. Ortak bir basın açıklaması yapan grup, işsiz kalan Esro Erol, Zuhal Topal ve Seda Sayan'a sahip çıkılması çağrısı yaptı... Bugünkü KHK ile kamudan atılan 4000 kişi adına bir araya gelen yaklaşık 100 kişilik bir grup, Ankara Kızılay'da basın açıklaması yaptı. Açıklamada grup adına konuşan Erhan Üldür(37) adlı eski kamu çalışanı, acı haberi bu sabah eşinden aldığını belirtirken, evde yaşanan dramı da şu sözlerle aktardı:  "Ağlayarak yanıma geldi.... Gülden ne oldu dedim? Esra dedi... Hangi Esra dedim... Erol dedi... Nolmuş ona dedim... Artık yok dedi... Nasıl yok ya dedim... Programını yasaklamışlar. Ha bu arada seni de görevden ihraç etmişler dedi... Kısa bi an şaşkınlık oldu ama hemen kendimi toparlayıp eşimi teselli etmeye çalıştım. Ya merak etme başka bir program yapar heralde. Ya da ne biliym internette devam eder diye ilk aklıma gelenleri söyledim. O sırada çocuklar geldi Allah'tan, sarıldılar annelerine falan da öylece biraz kendini toparlar gibi oldu..." İhraç edilmesi nedeniyle kısa bir süre "Bundan sonra ne yapsak, annemlere mi taşınsak, çocukların okulu ne olacak" gibi konuları konuşup karara bağladıktan sonra esas mesele olan Esra Erol'un istikbaline yoğunlaştıklarını da sözlerine ekleyen Üldür, basın açıklaması fikrinin de kendisiyle birlikte atılan 2 arkadaşıyla telefonda "Ne yapsak beraber bir iş mi kursak?" diye düşünürken ortaya çıktığını aktardı.  "Tabii o konuşmada da konu hemen Esra Hanım'a geldi. Bizim Caner'in de annesi çok sıkı takipçisiymiş onun programının. Kadıncağız sabahtan beri ağlıyormuş evde. Bana 'ya Erhan bizi boşver de bu Esra Erol'u napıcaz. Ona bi şey bulmak lazım esas' dedi. Acaba onu da mı ortak alsak da beraber bi pastane mi açsak falan derken bu konuda kamuoyunu harekete geçirmenin en doğru yöntem olacağına karar verdik. Sonuçta sosyal medya üzerinden bulduğumuz diğer ihraç edilen arkadaşlarla birlikte Esra Erol ve onun şahsında diğer izdivaç programlarının yaşadığı mağduriyetin giderilmesi için şu an karşınızdayız..." Erhan Üldür'den sonra söz alan bir diğer memur Filiz Öncübel(28) ise evlilik programlarının KHK ile sonlandırılmasının acele alınmış bir karar olduğunu savunarak yaratılacak mağduriyetlerin hesaba katılmadığını ifade etti. "Bu mesele sadece Esra Erol, Zuhal Topal meselesi değildir. Elbette onların mağduriyetini de küçümsemiyorum. Bölüm başına bir kaç yüz bin lira alabilecekleri bir başka programın en kısa sürede kendilerine sağlanması gerekiyor. Ancak bunun yanında evlenmek için son umudu o programlar kalan onbinlerce ruh hastasının, kamera arkasındaki emekçilerin ve öğleden sonra ekranları dolduran milyonlarca ev kadınımızın da mağduriyetlerinin en kısa sürede giderilmesi gerekiyor" diyen Öncübel, kendisinin de pazartesiden itibaren o kadınlardan biri olacak olması nedeniyle bu konunda ekstra bir hassasiyet içinde olduğunu dile getirdi. Açıklamaların ardından hep birlikte "KHK mağduru Esra Erol onurumuzdur!" şeklinde slogan atan grup, emniyet güçlerinin uyarısı üzerine olaysız bir şekilde dağıldı.