Yılbaşı Öncesi Zirveye Ulaşan Hayatla İlgili Beklentiler, Yılın İlk Pazartesi'siyle Birlikte Yerini "Allah vere de trafik açık ola"ya Bıraktı Makine Mühendisi Faruk Herdem(30)'in, yılbaşı öncesi zirveye ulaşan hayatla ilgili umut ve hayalleri, 2012'nin ilk pazartesisi ile birlikte yerini daha kısa vadeli ve gerçekçi beklentilere bıraktı. Aralık ayının sonlarına yaklaştıça anlamsız bir iyimserliğe kapılarak 2012'nin kendi yılı olacağına inanan, yaşamıyla ilgili radikal kararlar alan ve takvimin değişmesiyle kendisinin de sihirli bir şekilde değişeceği beklentisi içine giren Herdem, yeni yılın ilk gününde trafikte geçirdiği 1.5 saatin ardından gündelik ufak hesaplarına geri dönmeyi başarırken, genç mühendisin şu an için hayattan en büyük beklentisi, akşam eve dönerken trafiğin çok fena olmaması yönünde. 
 
Özel bir şirkette makine mühendisi olarak çalışan Faruk Herdem, bu sabah mesainin ilk dakikalarında masasında poaça ve çayla yaptığı kahvaltının ardından düzenlediği basın toplantısıyla merak edilen soruları yanıtladı. Her yıl olduğu gibi geride bıraktığımız 2011 senesinde de yılbaşı yaklaştıkça havaya girdiğini ve basit bir takvim değişikliğine lüzumundan fazla anlam yüklediğini açık yüreklilikle itiraf eden Herdem, "artık o her yere bulaşan şenlik havasından mıdır, üşenmeyip taa Bakırköy'e kadar giderek Nimet Abla'dan aldığım çeyrek bilete olan inancımdan mıdır, yoksa Ocak Ayı'nda alacağım %5'lik zammın aylık gelirime yapacağı 160 TL'lik katkıdan mıdır nedir bilmiyorum ama yine kendimi çok saçma bir iyimserlik içinde buldum. Bir ara boyumun uzayacağını dahi düşünmeye başlamıştım" diyerek yaklaşık 1.72 olan boyunun 30 yaşından sonra daha da uzamayacağına bu sabah itibariyle ikna olduğunu ifade etti.
 
"Tabii yılbaşında büyük ikramiye çıkmayınca biraz hevesim kaçmadı değil. Neticede benim konumumda bir insanın hayatının gerçekten değişmesi ancak öyle mucizevi bir olaya bağlı ama yine de 2012'de her şeyin farklı olacacağına dair inancımı bu sabaha kadar korumayı başarabildim. Gerçi düşününce 3 biletimden 2'sine amorti vurdu. Biraz da onun sevinci oldu ne yalan söyleyeyim..."
 
"Öğle yemeğinde döner çıkması, akşam trafiğine kalmamak, müdürün işe gelmeyecek olması, bayram tatiliyle senelik izni birleştirebilmek, Beşiktaş'ın ligdeki iddiasını sezon sonuna kadar taşıması. Aşağı yukarı böyle şeyler işte. Yani işin açığı, birazdan Facebook'a yükleyeceğim o yılbaşı fotoğraflarıma alacağım iki layk, üç yorum falan bile bence yeni yıl için gayet olumlu gelişmeler..."