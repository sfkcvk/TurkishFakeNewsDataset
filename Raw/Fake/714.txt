İstanbul Emniyeti'nden Sahte Astrologlara Yeni Yıl Tokadı 2010 yılının ilk büyük operasyon haberi dün gece İstanbul Emniyeti'nden geldi. 'Yükselen Akrep' kod adlı operasyonda çok sayıda falcının ev ve işyerlerine eş zamanlı baskınlar düzenleyen İstanbul Emniyet Müdürlüğü Organize Suçlar Şubesi'ne bağlı ekipler, gazetelere servis edilmeye hazır halde 400 kadar sahte 2010 yılı falı ele geçirdiler.
 
Ele geçirilen sahte 2010 yılı fallarının bir kısmının geçmiş yıllara ait, son kullanma tarihi geçmiş fallar olduğunu ifade eden yetkililer ülkenin büyük bir kaosun eşiğinden döndüğünü belirttiler. Operasyonu bizzat yöneten Organize Suçlar Büro Amiri Nihat Doğan, basına yaptığı açıklamada, doğru fal alabilmenin anayasal bir hak olduğunun altını çizerek, "vatandaşlarımızın önümüzdeki yılın onlara neler getireceğini bilme hakkını gasp etmeye çalışan şer odaklarıyla mucadelemiz bundan böyle de aynı kararlılıkla devam edecek. 2010 yılı falımda da aynen bu şekilde yazıyor bu" dedi. 
 
Basın mensuplarının sahte ve gerçek astroloğu birbirinden nasıl ayırt ettiklerine yönelik sorularını da yanıtlayan Doğan, "valla açıkcası biz bütün astrologların evine baskın düzenliyoruz, gerçek olanlar operasyonları önceden tahmin ederek sıvışıyor, dolayısıyla baskında ele geçenler otomatikman sahte astrologlar oluyor" diyerek emniyet birimlerinin bu konuda ne kadar sistemli çalıştıklarını da gözler önüne serdi.  
 
Operasyon sonucu ele geçirilen sahte astrologlar ilk ifadelerinin ardından tutuklanarak cezaevine konuldular. Sanıkların ilk duruşmalarının üç vakte kadar görülmesi bekleniyor.