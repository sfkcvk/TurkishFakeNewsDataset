Elbiz Holding Tarafından Şirket Evliliği Vaadiyle 3 Yıldır Boş Yere Oyalanan Meyer Ltd. Şti. Büyük Hayal Kırıklığı Yaşıyor Hırdavat sektöründe hatırı sayılır bir yeri olan Meyer Limited Şirketi, Elbiz Holding'in şirket evliliği vaadiyle kendilerini oyaladıklarını iddia etti. Yaklaşık 3 senedir ha birleştik, ha birleşeceğiz derken bir umut beklediklerini söyleyen şirketin sahibi ve Genel Müdürü İrfan Meyer, "Belki bazı şirketler gibi çok büyük, çok zengin değiliz. Belki öyle plazamız, sosyal tesisimiz, binlerce çalışanımız yok ama bizim de bir gururumuz var." diyerek, bundan böyle Elbiz Holding'le bir daha görüşmeyeceklerini deklare etti.
 
Son yıllarda sık sık gündeme gelen şirket evliliklerinden birine imza atmaya çalışan Meyer Limited Şirketi ile Elbiz Holding'in hikayeleri bu sefer mutlu sonla bitmedi. Elbiz Holding'in bir türlü gerçekçi adımlar atmaması ve konuya gayriciddi yaklaşımı sebebiyle dün düzenlenen bir basın toplantısıyla, görüşmeleri dondurma kararı alan Meyer Hırdavat'a yıllarca boş yere oyalanmış olmanın getirdiği hayal kırıklığı hakim.
 
Büyük umutlarla çıktıkları bu yolda gelinen noktadan dolayı çok üzgün olduğunu ifade eden İrfan Meyer, "Kimse bu kararımız için bizi suçlamasın. Şu 3 senede ne çektiğimizi en iyi biz biliyoruz. Bugüne kadar içimize attık ama artık şuramıza kadar geldi." derken, iki şirketin neden birleşemediğine dair şu açıklamaları yaptı:
 
"Ben aslında biraz da kader diye bakıyorum bu olaya. İki şirketin birleşmesi için doğru şirket, doğru yer ve doğru zaman çarpanlarının oluşması gerektiğine inanıyorum. Elbiz Holding'in doğru şirket olduğuna kesinlikle eminim, hakeza sanayinin kalbi İzmit de çok doğru bir yer ancak demek ki doğru zaman değilmiş. Kısmetsizlik işte. Şimdi o kadar görüşme, o kadar toplantı, mali denetim, vergi denetimi ve hukuki denetimden sonra şu açıklamaları yapmak inanın çok ağrıma gidiyor. Keşke daha iyi ikili diyaloglar kursaydık da, olmasaydı sonumuz böyle..."	
 
Konuşmasının bu kısmında bir hayli duygulandığı gözlenen İrfan Meyer, gazetecilerden bir müddet izin isteyerek göz yaşlarına hakim olamadı. Kısıtlı imkanlarla kurduğu Meyer Hırdavat'ın, holding bünyesine katılacağı hayaliyle 3 koca seneyi geçirdiğini söyleyen üzgün hırdavatçı, daha sonra basın mensuplarına iki şirket arasındaki yazışmaları gösterdi. "Buyrun işte, bize gönderilen dosyalar, gerekli yerlere yollanmış dilekçeler. Hepsi burada..." derken sesinin tonunu yükselten Meyer, gerek bu yazışmaları, gerekse de Elbiz Holding'den gelen eşantiyon kalem, ajanda ve takvim gibi hediyeleri bir kutuya koyup, geri göndereceklerini dile getirdi.
 
Tüm bu yaşananlardan sonra şirket olarak biraz yalnız kalmaya ihtiyaçları olduğunu belirten İrfan Meyer, şu an için herhangi bir şirket evliliğini düşünmediklerinin altını çizdi. Belki bu sancılı süreci atlattıklarında, biraz kendilerine geldiklerinde tekrar böyle şeyleri düşünmeye başlayabilceklerini kaydeden Meyer, "Şimdilik başka şirketlerle sadece kısa vadeli projelere imza atmayı düşünüyoruz" diyerek, günübirlik ilişkilere açık kapı bıraktı.