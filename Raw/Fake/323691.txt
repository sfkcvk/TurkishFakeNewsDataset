Katar Krizinde Nijer de Devrede: ''Biz 1 milyar dolarlık yatırıma 10.000 asker yollarız... 2 de Toyota pikap hadi...''  Ortadoğu’da başlayıp her gün başka bir ülkenin dahil olmasıyla büyüyen Katar krizinde, Afrika’nın savaş ve iç savaş konusunda tecrübeli ekibi Nijer de devrede. Sadece 1 milyar dolarlık yatırım bedeli karşılığında Katar'a destek için 10.000 asker ve mühimmat yollamaya hazır olduğunu açıklayan Nijer yönetimi, piyasayı düşürme suçlamalarına ise aldırış etmiyor.  
  
 
  
Nijer Dışişleri Bakanı Apote Ngonbe bugün düzenlediği basın toplantısıyla Katar krizine ilişkin hükümet olarak aldıkları kararı dünya kamuoyu ile paylaştı. Ngonbe, konuşmasına ilk olarak “Ya biz ilk başta ta Ortadoğu ülkesi, bizlik bir durum yok diye çok üzerine düşmemiştik ama iş öyle değilmiş. Nerdeyse bizden başka herkes bulaştı olaya. Tam konuya da hakim değiliz fakat fırsatı da kaçırmak istemiyoruz. Anladığımız kadarıyla Katar’ın yatırım yaptığı ülkeler destek için asker yolluyor? Doğru değil mi?” sorusuyla başladı. Gazetecilerin olumlu bir biçimde başlarını sallamalarının ardından “Haa, o zaman doğru yerdesiniz. Nijer, dünyada karışıklık denince akla gelen marka ülkelerden biridir” diyen Ngonbe, Katar için hazırladıkları teklifi de basın mensuplarıyla paylaştı.   
  
 
  
Katar’a ilk etapta 1 milyar dolarlık yatırım karşılığında 10.000 adam yollayabileceklerini kaydeden Bakan Ngonbe açıklamalarını şöyle sürdürdü:  
  
“Şöyle güzel karma bir ekip yaparız onlara. Bizim iç savaşta hem hükümet kanadında yer alan, hem isyancılara katılanlardan hoş bir potburi olur. Neticede Katar dediğin yer Ortadoğu, onlar böyle karışık işleri severler diye düşünüyoruz. Nijer olarak bizim tabi eleman gücümüz had safhada, işçilik maliyetimiz de uygun. Fakat işte araç gereç noktasında biraz kısıtlıyız. Yine de ilk parti için birisi bizzat benim kendi kullandığım olmak üzere 2 tane de Toyota pikap verebiliriz. Bu da son teklifimiz…”  
  
 
  
Katar’la anlaşma konusunda en önemli şartlarının parayı direkt nakit şeklinde alabilmek olduğunu da belirten Nijer Dışişleri Bakanı, “Biraz bi sıkışıklığımız var da, o açıdan. Yoksa yani biz de isterdik konut projesi yapalım da oradan daire satalım falan ama o şekilde bir plan şu an için çok olası görünmüyor” ifadelerini kullandı. Son olarak 10.000 savaşçının yanında sosyal medya hizmetini de bedava vereceklerini belirten Ngonbe, "#NigerWithQatar" hashtag'ini 1 hafta boyunca TT'ye sokarız. Normalde o iş için günlük 200 Dolar alıyoruz. Onu da almayalım hadi sizden" sözleriyle Katar yönetimine seslendi. Nijer'in teklifine Katar yönetiminden henüz resmi bir yanıt gelmezken, Katar Dışişleri Bakanlığı'ndan adının açıklanmasını istemeyen üst düzey bir yetkili ise dost ve kardeş ülkeler tarafından konunun çok da doğru anlaşılmamış olabileceğini ifade etti:  "Son 2 gündür bu gelen 4. askeri destek teklifi. Ya arkadaş 10.000 kişi tamam güzel, 1 milyar dolar da para değil veririz ama konu bu değil. Ekonomik ablukadayız diyoruz, asker yollayalım diyolar. Napıcaz biz o askeri? Domates mi yetiştirticez? Neyse sağolasunlar ona da minnettarız, neticede sembolik bi anlamı var ama şimdilik kimsenin aklında savaş falan yokken durduk yere ortalığı bulandırmlarından kıllanmıyor da değiliz..."