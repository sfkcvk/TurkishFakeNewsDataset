Pek Bir Şey Yaşanmadığı İçin Felaket de Yaşanmayan Yozgat, En Yaşanabilir Şehirler Sıralamasında Yükselmeye Devam Ediyor Türkiye’nin dört bir yanından kaza, afet ve ölüm haberleri gelirken, geçtiğimiz yıllarda olduğu gibi bu yıl da pek fazla bir şey yaşanmayan Yozgat, Türkiye’nin en yaşanabilir illeri sıralamasında hızla yükselmeye devam ediyor. Akşam saatlerinde konu ile ilgili açıklama yapan Yozgat Belediye Başkanı Muzaffer Şenel de “İnşaat sektörü ölü, sanayi desen zaten nanay. Herhangi bir terör örgütünün de bizim varlığımızdan haberdar olduğunu sanmıyorum... ” sözleriyle sonucu normal karşıladığını belirtirken, biraz sıkılsa bile neticede eceliyle ölmek isteyen herkesi Yozgat'a davet etti.  Türkiye İstatistik Kurumu tarafından açıklanan "Türkiye'nin en yaşanılabilir illeri" sıralamasında geçen yıla göre 16 basamak birden yükselerek 65. sıraya yerleşen Yozgat'ta şaşkınlık ve sevinç sürüyor. Yozgat Belediye Başkanı Muzaffer Şenel, diğer şehirlerin hızla gerilemesi nedeniyle bile olsa elde ettikleri başarının önemli olduğunu vurgulayarak istikrarın önemine dikkat çekti.   Yozgat’ta ortalama insan yaşamının, sıkıntıdan kendini asanlar hariç neredeyse 82 seneye dayandığını söyleyen Şenel, herhangi bir önemli kavşakta yer almayan, kayda değer bir yeraltı kaynağı ve sanayisi bulunmayan şehrin nüfus yapısı olarak da Yozgat'tan gitmeyi bile beceremeyecek kadar hayattan bezmiş insanlardan müteşekkil olduğunu belirterek şöyle devam etti:  “Meşhur bir laf vardır ya, hiçbir şey yapmayan yanlış da yapmaz diye. Bizim durum biraz da bu açıkcası. Jeopolotik konumumuzun ilk defa bir hayrını görüyoruz desem çok yanlış olmaz sanıyorum. Yozgatımız'da hemen hemen hiçbir şey bulunmadığı için haliyle ters giden bir durum da olmuyor çok şükür. Ha bu yoklukta 82 sene napıcam ben derseniz, o başka. Eskiden daha sıkıntılıydı ama şimdi teknoloji de gelişti. İnternet'e falan girersiniz bir şekilde o vakit geçer. Hem sıkı can iyidir, zor çıkar eheh...”  Doğal yollardan ölüm konusunda Türkiye standartlarını çoktan aştıklarını ifade eden Belediye Başkanı, dünya sıralamasında da Stockholm ile liderlik mücadelesi verdiklerini vurguladı. “Toplu taşıma gelişmediği için insanlar mecbur her yere yürüyorlar, spor mu spor... Doğru düzgün yol yok mesela, trafik kazası olmuyor. En yüksek bina 4 katlı, düşenin en fazla kolu bacağı kırılıyor... Asansör kazası dersen, halk asansör ne lan diyecek durumda. Toprakta buğdaydan başka bir şey yetişmediği için çiftçinin de 'ne eksem bu sene' stresi yok... Bildiğin pırıl pırılız” sözleriyle Yozgat’ın içinde bulunduğu durumu özetleyen Şenel, üreticinin Yozgat pazarına ulaşmak gibi bir derdi olmadığı için de mecburen topraktan ne çıkıyorsa onu yediklerini ve organik beslenmek durumunda kaldıklarını ifade etti.  Şenel, hedeflerinin 2023 yılında Türkiye'nin en yaşanılabilir 10 ili arasına girmek olduğunu da sözlerine eklerken, inşallah önümüzdeki 9 sene de hiçbir şey yapmayarak bu hedefe rahatlıkla ulaşacaklarına dair Yozgat halkına teminat verdi.  Yozgat'ın hızlı yükselişini, resmi internet sitesinden yaptığı bir açıklamayla kutlayan İçişleri Bakanlığı da bu başarının diğer illere de örnek olması gerektiğine dikkat çekti. Bakanlık, TÜİK'in açıklamasının ardından son 10 senede Yozgat'ta yaşanan kayda değer olayların bir dökümünü çıkarırken, önümüzdeki yıllarda bu aksaklıkların da giderilerek şehrin gerçek bir hayalet kent görünümüne kavuşması temennisinde bulundu. Yozgat'ın başarı hikayesindeki ufak tefek yol kazaları olarak nitelendirilen önemli vakalardan bazıları şöyle:  Yoğun kar yağışı nedeniyle Yozgat caddelerinde yer yer buzlanmalar görüldü. Dükkan girişlerine serpilen talaş ve sokaklara dökülen tuz sayesinde büyük bir facianın önüne geçildi.  Bir berberin usturayı kaydırması, müşterinin kanamalı olarak yaralanmasına sebep oldu. Apar topar hastaneye kaldırılan müşteriye kan taşı ile müdahale edildi...  Çıktığı ağaçta mahsur kalan M.Ö (7) Yozgat Afet Koordinasyon Merkezi'nin başarılı çalışması ve iftaiye ekiplerinin yerinde müdahalesi ile kurtarılarak ailesine teslim edildi.  Gittiği altın gününde aniden fenalaşan K.Ö(64), apar topar kaldırıldığı hastanede aşırı kısır tüketimine bağlı gaz birikmesi teşhisi ile yoğun bakıma alındı. 12 gün yoğun bakımda tutulan talihsiz kadın, soda ve gripin tedavisi uygulandıktan sonra taburcu edildi.  Doğalgaz zehirlenmesinden ölmek üzereyken hastaneye kaldırılan Sucular Ailesi, yetkililerin Yozgat’a henüz doğalgaz gelmediği açıklaması ile rahat bir nefes aldı. Olay halen gizemini koruyor...