Türkiye, Başkanlık Sistemine Yoğunlaşan Hükümeti Rahatsız Etmemek İçin Ülke Yönetimi İşini Kendi Arasında Halletmeye Çalışacak... Anayasa değişiklik paketini Meclis’e sunan hükümetin bir süredir çok yoğun bir çalışma içerisinde olduğunu ve güvenlik, ekonomi, eğitim gibi konularla ilgilnecek vakti olmadığını nihayet fark eden vatandaşlar, ülke yönetimine destek olmak için kolları sıvadı. “Adamların başkanlık sistemi gelene kadar kafayı kaldıracak halleri yok abicim” görüşünde birleşilirken, ülkeyi yönetme noktasında iş bölümü yapılması noktasında ortak karar alındı. Cumartesi gecesi Beşiktaş’ta meydana gelen terör saldırısında ölenleri anmak üzere bugün patlamanın olduğu alana gelen vatandaşlardan birlik kararı çıktı. Şehitler için karanfil bırakmalarının ardından kendi aralarında “Ya şu Başkanlık Sistemi gelse aslında ekonomidir, iç güvenliktir falan bunlarla ilgilenmeye de vakti olur hükümetin. Ama adamların vakti yok işte...” şeklinde değerlendirmeler yapan grup, çeşitli çözüm önerilerini masaya yatırdı. Beşiktaş’ta esnaflık yapan Tuncay İnceser’in (37), “Beyler elimizi taşın altına koyma vaktidir. Şimdi biz hükümete bir şey desek de yapacak halde değiller. Bunları rahatsız etmenin bir manası yok. Aramızda bu işlerden anlayan insanları seçelim birisi ekonomiye baksın, biri işte istihbarata, güvenliğe falan baksın, öğretmen olan varsa eğitime bi el atsın” önerisi kalabalık tarafından alkışlarla karşılandı. Ülkenin birileri tarafından yönetilecek olması fikri kitle içerisinde büyük heyecan yaratırken, “Hocam yabancı dili olan varsa çıksın, dışişlerinde de bir şey yapmak lazım” ve “turizmci, otelci falan varsa o da bi el atıversin” şeklindeki çıkışlarla öneriye destek kısa sürede çığ gibi büyüdü. Alandaki kimi vatandaşlardan mikrofonlara yansıyan görüşlerse şöyle oldu:  Yani ben de 1 Kasım'da biraz istikrar gelsin huzur gelsin diye oy verdim ama gelinen nokta ortada. Günahlarını almıyım belki başka işleri olmasa bunlara da bakacaklardı, demek kısmet değilmiş. Bu durumda bize düşen onların yetişemediği işleri yapmak. Geçen hafta 200 dolar bozdurup ekonomiye yardım ettim, onun dışında biraz muhasebeden de anlarım. Varsa 2017 bütçesiyle ilgili falan bi mevzu ben bakabilirim o işlere.  Ben askerde istihbaratçıydım. Gerçi sadece telsizin başında durdum ama olsun ne olsa gene şimdikinden iyidir. Bi yerleri dinlemek bilgi toplamak falan gerekiyorsa elimden geldiği kadarıyla yardımcı olmaya çalışırım. Bundan sonra bir saldırıyı önlesek o bile kardır... Saldırıyı lanetlemek ve olayın olduğu yerin adını ‘şehitler’ olarak değiştirmek gibi işlerle de hükümet uğraşmasın bence. Kendi aramızda onu da hallederiz biz. Siz işinize gücünüze bakın. Ben şimdi Foursquare’den direk değiştiriyorum mesela burayı.  Bu geçen PISA testi sonuçları geldi, orada da s.çmışız biliyorsunuz. Üniversitedeyken özel ders vermişliğim var. Bi iki ülkenin eğitim politikasını incelerim internetten, destek lazımsa atarım...