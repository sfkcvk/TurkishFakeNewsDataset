Dedesinin Anılarından Yola Çıkarak Senaryo Yazmaya Kalkan Genç, 300 Sayfa Boyunca Hemoroid Anlattı Senarist olma ümidiyle dedesinin anılarını kaleme almaya başlayan kimya mühendisi Zafer Eğilmez(26), 84 yaşındaki dedesi Süleyman Eğilmez'in henüz hastalıklarından başka bir şey anlatmamış olması nedeniyle sıkıntılı günler yaşıyor. Bu sabah düzenlediği basın toplantısında, çocukluğundan beri hep yazar olmak istediğini belirten Eğilmez, "İçimdeki sese kulak vererek 6 ay önce işimden ayrılıp kendimi bu senaryoya verdim. Aklımda yeterince iyi bir fikir olmadığı için umudumu dedemin anılarına bağlamıştım ama maalesef olmadı. Ne bir göç anısı, ne buruk bir aşk öyküsü. Varsa yoksa hemoroid, prostat, hipertansiyon. Yazarlıktan ayrı, dedemden ayrı tiksindim..." sözleriyle anlattı buruk öyküsünü.    
 

Altı ay öncesine kadar bir fabrikada kimya mühendisi olarak çalışan Zafer Eğilmez, çocukluğundan beri rüyalarını süsleyen bir film senaryosu yazma fikriyle işinden ayrılarak, senaryo çalışmalarını sürdürmek üzere bir süre önce evine kapanmıştı. İyi bir senaristin ilk önce kendi geçmişinden beslenmesi gerektiğine inanan Eğilmez, kendisinin kayda değer bir geçmişi olmadığını farketmesinin ardından, ailesindeki en yaşlı insan olan 84 yaşındaki dedesi Süleyman Eğilmez'e yöneldiğini söyleyerek, şöyle devam etti: 

 

"Ailemizin bugünlere nasıl geldiğini, geçmişte yaşadıkları zorlukları, sıkıyönetim günlerini, unutulmayan aşk hikayelerini öğrenmeyi hedefliyordum ama yaşlıların hastalık anlatma merakını hesaba katmamışım. Dönüp geriye baktığımda 4 aylık çalışma sonucu ortaya çıkan 300 sayfalık notun çoğu hastalıklarla ilgili, kalan kısmında da bana defalarca 'Ne zaman evlenecen?' diye sormuş zaten. Resmen kuruttu adam beni..." 

 

Ailede ilginç gelişmelerin yaşanacağı güne kadar senaristlik kariyerini askıya aldığını açıklayan Eğilmez, bir ilaç firmasında mümessillik poziyonu için yapacağı iş görüşmesine yetişmesi gerektiğini belirterek toplantıya son verdi.