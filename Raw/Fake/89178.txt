Televizyon Yarışmalarında Değerlendirilemeyen Yüz Binlerce Yetenekli Türk Vatandaşının Sergilendiği Fuar, Yabancı Firmalardan Yoğun İlgi Görüyor Üretim fazlası sonucunda ortaya çıkan ve televizyon yarışmalarında eritilemeyen yetenekli Türk vatandaşlarının yurtdışına pazarlanması amacıyla düzenlenen TalentEXPO-2011 fuarı, yabancı katılımcılardan büyük ilgi görüyor. Sanayi Bakanlığı ve Türkiye Genç Girişimciler Platformu işbirliğiyle Beylikdüzü TÜYAP Fuar Merkezi'nde düzenlenen organizasyonda yüz binlerce yetenekli Türk vatandaşı görücüye çıkarken, fuarın en çok rağbet gören ürünü, sahne arkasında ağlayan anneleriyle birlikte satışa sunulan, şarkı söyleyen küçük kız çocukları oldu. 
 
 
 
Üretim fazlası yetenekli Türk vatandaşlarının ihracatını desteklemek amacıyla düzenlenen TalentEXPO-2011 isimli fuara yurtdışından beklenenin üzerinde katılım sağlanması yetkililerin yüzünü güldürdü. Devlet ve özel sektör işbirliğiyle bu yıl ilki düzenlenen organizasyonun açılışında bir konuşma yapan Sanayi Bakanlığı Müsteşar Yardımcısı Mehmet Yahya Fazlısoy, “Geçmiş dönemlerde uygulanan hatalı politikalar sonucunda maalesef şu anda ülkemizin ihtiyacını aşan miktarda yetenek stoğu oluşmuş durumda. Yani düşünün, hala elimizde Erdal İnönü taklidiyle komik olmaya çalışan 1980’lerden kalma binlerce vatandaşımız var. Bunlar hep depolarda atıl durumda bekliyorlar." diyerek, FUAR sayesinde öncelikle bu vatandaşları tekrar ekonomiye kazandırmayı amaçladıklarını söyledi.    
 
 
 
Açılış konuşmasının ardından söz alan Türkiye Genç Girişimciler Platformu’nun Eşbaşkanı Kaan Güvenir ise müşteri memnuniyetinin kendileri açısından son derece önemli olduğunu belirterek, “Ürünlerimiz iki yıl garantilidir. Bir sorun olursa sorgusuz sualsiz değişimini yapıyoruz. Mesela Kenya’ya ihraç ettiğimiz ağzıyla kuş sesi çıkaran 800 adet amcamız bozuk çıkınca, kendilerini anında yenisiyle değiştirdik. Aynı şekilde, beatbox yapan Almancı gençlerimizin elektronik devrelerinde aşırı ısınmaya bağlı olarak yanma olmuş, bu modellerimizi de ücret almaksızın tamir edip müşterilerimize geri gönderiyoruz. Biz para kaybedelim önemli değil, önemli olan müşterinin ayağı alışsın.” sözleriyle yabancı yatırımcılara güven telkin etti.