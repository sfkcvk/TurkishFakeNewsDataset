Ünlü İsimlerin Başarısız Çocukları İçin Rehabilitasyon Merkezi Kuruluyor Sosyal Hizmetler İstanbul İl Müdürlüğünce bu sabah yapılan açıklamada, ailelerindeki ünlü isimlerin altında ezilen çocuklara yönelik rehabilitasyon merkezi açılması için çalışmaların sürdürüldüğü bildirildi.
 
Ünlü isimlerin başarısız çocuklarına yönelik bir proje için uzun zamandır çalıştıklarını belirten Sosyal Hizmetler İstanbul İl Müdürlüğü yetkilileri, toplum sağlığı açısından bu projenin çok önemli olduğunu ve rehabilitasyon merkezinin en kısa süre içerisinde tamamlanması için hummalı bir çalışmanın yürütüldüğünü bildirdiler.
 
Öncelikle Reşat Çalışlar, Murat Evgin, Aylin Livaneli, Kerem Alışık, Seren Serengil gibi isimlere ev sahipliği yapacak olan Rehabilitasyon Merkezinin,  Acıbadem'de inşa edileceği ve 5 katlı olacağı belirtildi. Merkezde kalacaklara temel olarak "Ailenizde ünlü birileri var diye illa siz de ünlü olmak zorunda değilsiniz. Yani tabi ki elinizden geleni yapın ama baktınız olmuyor fazla da zorlamayın kendinizi" düşüncesinin aşılanacağını vurgulayan yetkililer, rehabilitasyon sürecini başarıyla tamamlayan hastaların sosyal hayata tamamı ile adapte olabileceklerini müjdelediler.