Sürekli Şekersiz Çay Öven Kız ve Sürekli Beşiktaş Öven Çocuk Çıkmaya Başladı… Kutlamalar Sürüyor... 2 yıl önce çayı şekersiz içmeye başladığı günden beri her girdiği ortamda şekersiz çayı öven ve “Çayın tadını esas öyle alıyosun” cümlesini dilinden düşürmeyen Ceren Ağbal ile özellikle son 5 senedir Beşiktaşlı olmanın popüler olmasıyla birlikte her fırsatını bulduğunda Beşiktaş'a ve Beşiktaşlılığa övgüler dizen Murat Yurgul'un bu akşam itibariyle başlayan ilişkisi yakın çevrelerince coşkuyla karşılandı. Çiçeği burnunda çiftin en azından ilişkinin cicim ayları döneminde sadece birbirlerinin kafasını ütülemesi beklenirken, çifte yakın kaynaklar bu sürenin mümkün mertebe uzun sürmesi için ellerinden geleni yapacaklarını ifade ettiler. İkilinin ortak arkadaşları Ayşegül Biliner son günlerde aldığı en iyi haberin bu ilişkinin başlangıcı olduğunu kaydederken, yaşadığı rahatlamayı“Ceren’in ayrı Murat’ın ayrı Allah belasını versin. İsabet oldu birbirlerini buldular. Benim bir cümle daha şekersiz çay övgüsü, bir yeni Beşiktaş hikayesi daha duymaya mecalim kalmamıştı artık” cümleleriyle ifade etti. Bir başka ortak arkadaş Tolga Yorun da “Valla Murat dün geceki maçtan sonra iyice coşmuştu, en son bu öğleden sonra artık söyleyecek yeni bir şey kalmayınca Beşiktaş’ın dünyanın en iyi taç kullanan takımı olduğunu anlatıyordu. Whatsapp olsa sessize alırsın, Facebook olsa engellersin. Adam benim iş yerimde ben naapıyım? Çok şükür o Ceren gerizekalısını buldu da bir nefes aldık” sözlerinin ardından küçük bardaktaki çayına 9 şeker atarak yeni ilişkiyi kutladı. Çiçeği burnunda çiftse ilişkilerinin ilk günlerini birbirlerini daha yakından tanıyarak geçirdi. Buluşup bir cafede oturan sevgililer, toplam 4 saat içerisinde yalnızca çay, şekerin zararları ve Beşiktaş konuşmalarının ardından yan masadakilerin şikayeti üzerine garsonlar tarafından dışarı atıldı. Günü birlikte geçirmekten vazgeçmeyen çiftin “Gamzelere mi gitsek ya, dur bir arayalım” çabası ise 9 cevapsız çağrıya rağmen Gamze’nin kendilerine dönmemesi nedeniyle boşa düştü.