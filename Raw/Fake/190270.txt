iPhone'un Daha Önceki 3 Modeliyle Hayatı Pek de Değişmeyen Serkan Bolay (27), iPhone 5'ten Çok Umutlu Yakın bir tarihte piyasaya sürülmesi beklenen iPhone 5, daha şimdiden teknoloji tutkunları arasında büyük bir heyecan yaratırken, yeni iPhone'u en fazla merakla bekleyen isimlerden Serkan Bolay (27, işsiz), bu sabah önemli açıklamalara imza attı. Bugüne dek bin bir zorluğa katlanıp, gerekirse yemesinden içmesinden kısarak iPhone'un bütün modellerine sahip olduğunu ancak tüm beklentilerine karşın hayatının aşağı yukarı aynı kaldığını ifade eden Bolay, "Bu sefer inanıyorum, olacak... Tam olarak ne beklediğimi de bilmiyorum aslında ama içimde öyle bir his var ki, bu telefon elime geçtikten sonra ben artık eski Serkan Bolay olmayacağım" şeklindeki sözleriyle yeni iPhone'dan beklentilerini dile getirdi. 

 

Ankara Yenimahalle'deki evinde basın mensuplarını ağırlayan Serkan Bolay, bir süredir özel hayatında ve iş hayatında yaşadığı problemlerin ardından Iphone 5 haberiyle birlikte derin bir nefes aldığını belirterek sözlerine başladı. Tam da Iphone 4s taksidinin bitmek üzere olduğu bir dönemde yaşanan bu gelişmeden dolayı tarifsiz bir sevinç yaşadığını kaydeden genç adam, "27 yaşındayım, işsizim ve kız arkadaşım yok. Olabilir... Fakat siz beni bir de elimde Iphone 5'le, sokaklarda salına salınagezerken düşünün..." diyerek şöyle devam etti:
 
"Hayatım boyunca asla 'Daha azıyla yetinmek' gibi bir düşüncem olmadı. Hep fazlasını istedim. Telefon konusunda bu, özellikle böyle... Polifonik melodili cep telefonundan beri inancımı koruyorum. Borç harç bir şekilde telefoncuya gidip o yeni modeli aldığımda kendime kendime hep şu cümleyi tekrarladım: 'Olm Serkan, artık hiçbir şey eskisi gibi olmayacak'... Evet, kabul, bu zamana kadar pek bir şey olmadı, iPhone 3g, 3gs, 4, 4s derken hep üzülen, hayal kırıklığı yaşayan ben oldum ama hissediyorum bu sefer her şey çok farklı artık. iPhone 5'le 2013 benim yılım olacak!"

 

Iphone'un sadece bir telefon değil, aynı zamanda bir yaşam biçimi ve bir tutku olduğunu da sözlerine ekleyen Serkan Bolay, "Nasıl desem, bazen gece rüyalarıma bile giriyor. Elimde Iphone'um, ben yine benim ama ben gibi de değilim. Böyle bir acayibim, ışıklar saçıyorum. Sanki başka bir silüete bürünmüşüm" diyerek, hastalıklı iç dünyası hakkında önemli ipuçları verdi. Yeni telefonuyla birlikte hayatında eksikliğini hissettiği bazı şeyleri de gidereceğine inancının tam olduğunu vurgulayan Bolay, "Onu daha şimdiden sigara paketimin yanındayken hayal edebiliyorum. Kafeye giriyorum, yavaş adımlarla masaya doğru yaklaşıyorum ve ta taa... Sigaramla, Iphone5'im yan  yana, tüm gözler benim üzerinde..." dedi ve ekledi: "Ah bir de işim, kız arkadaşım ve arabam olacaktı ki... Neyse, buna da şükür"...

  

Basın toplantısı esnasında sık sık mevcut telefonundaki uygulamaları ve fotoğrafları muhabirlerle paylaşan Serkan Bolay, "Adamlar yapmış abicim..." derken, Iphone 5'le ilgili de önemli ipuçları verdi: "Başka işim gücüm olmadığından son 3 aydır internette forum forum dolaşıyorum. Bi kere en önemlisi boyutu. Söylentilere göre telefonun yeni bir model olduğu hemen anlaşılacakmış. Çok da iyi olur çünkü 4s'te böyle bir sıkıntı vardı. O kadar para veriyodun, millet çıkıp yine '4 mü bu?' diye saçma sapan sorular soruyodu. 'S' bu birader, 'S' demekten peltek olmuştum. Aslında bir de maillerin sonuna da 'sent from my new iphone-5' gibi bir uzantı da eklenirse, o da şahane olabilir. İnsan bilmek istiyor..."

 

Son olarak, yeni telefon alma konusunda tereddüt yaşayan herkese "Bence şu hayatta en önemli şey insanın kendisini tamamlayacak olan diğer yarısını, yani 'O'nu bulmasıdır. Bunun için ödenmesi gereken bedel 2 bin küsur lira ise, ödemekten kaçmayacaksınız. Ben şahsen bu bedeli ödemeye hazırım..." şeklinde seslenen Bolay, daha sonra telefonundaki 8 değişik fotoğraf aplikasyonu ile kendisini dinlemeye gelen muhabirlerle hatıra fotoğrafı çektirdi. Basın mensuplarına, yeni telefonu aldıktan sonra bir de değerlendirme toplantısı yapacağı sözünü veren Serkan Bolay, "Aynı fotoğrafları bir de Iphone5'te  çekilelim de, siz o zaman görün farkı ehehe" diyerek, sözlerini noktaladı.