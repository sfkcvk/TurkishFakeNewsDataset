Türkiye, Fiber Optik Kablo Döşenmesi Esnasında Ferhat Göçer'in Başına Ne Gelmiş Olabileceğini Öğrenmek İçin Seferber Oldu Bir süredir sesi soluğu çıkmayan ünlü tenor Ferhat Göçer'in yeni yayınlanmaya başlanan fiber optik internet reklamında canhıraş bir şekilde bağırması, sevenlerini harekete geçirdi. Sanatçının sağlığından ciddi şekilde endişe duyan vatandaşlar, sabah saatlerinden itibaren İstanbul Gayrettepe'deki Türk Telekom Genel Müdürlük binası önünde toplanırlarken, fiber optik kablo döşenmesi esnasında Göçer’e bir zarar verilmiş olabileceği söylentisi yüreklere ateş düşürdü. Türkiye’nin önemli seslerinden Ferhat Göçer’in uzun süren sessizliğin ardından bir reklam filminde acıyla bağırır halde duyulması sevenleri arasında infiale yol açtı. Göçer'in ekrandan yükselen çığlıklarının şokuyla sarsılan hayranları, sanatçının durumuna ilişkin sağlıklı bir bilgi alabilmek amacıyla sabah saatlerinden itibaren reklamı hazırlatan Türk Telekom'un merkez binası önünde toplanmaya başladılar. Bina önünde toplanan yaklaşık 3000 kişilik grup adına bir açıklama yapan Mümtaz Haçik(34), bugüne dek Göçer’i çok defalar canlı seyretmek durumunda kaldığını belirterek “Evet kendisi piyasaya ilk çıktığı günden bu yana desibeli giderek artan bir sesle bağırıyor ama bu seferki çok farklıydı. Normal bir insan sesi değildi.... Bilemiyorum belki tehdit alıyordu, belki bize acı çektiğini anlatmaya çalışıyordu ama orada kötü bir şeyler yaşandığından eminiz... Umarım çok geç kalmamışızdır” dedi. Bir insanın böyle sesler çıkarması için gerçekten çok ciddi bir müdahaleye maruz kalmış olması gerektiğini ifade eden Haçik, "Tahminimiz, fiber optik kabloların döşenmesi esnasında Ferhat'ımızın başına bir şeyler geldiği yönünde. Ama herkes şunu bilsin ki Ferhat sahipsiz değildir. Biz bu işin peşini bırakmayacağız...” sözleriyle sürecin takipçisi olacaklarını vurguladı. Ferhat Göçer’i tek parça halinde görmeden binanın önünden ayrılmama kararı alan grupla güvenlik güçleri arasında zaman zaman sert tartışmalar yaşanırken, “Ferhat, ustalara şarkı söylemeye kalkınca ıslak fiber optik kabloyla dövmüşler” dedikodusunun yayılması üzerine bölgede tansiyon daha da yükseldi. Binayı taş yağmuruna tutmaya başlayan gruba polis tazyikli su ve biber gazıyla müdahale ederken, haber yayına hazırlandığı sırada bölgeden halen çatışma sesleri gelmeye devam ediyordu.