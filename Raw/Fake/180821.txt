Mezuniyet Balosunda Ağır Bilanço: 77 İlişki Teklifine Red, 180 Adet Aç Karnına Sarhoş, 124 Kilo Sir Ağda... Marmara Üniversitesi Hukuk Fakültesi öğrencileri, dün gece Çırağan Sarayı’nda mezuniyet balosu için bir araya geldiler. Kişi başı 190 dolar olan fiyatlara tepki olarak katılımın %96 ile sınırlı kaldığı gecede gençler doyasıya eğlenme fırsatı buldu. Gecenin ilerleyen saatlerinde sınırsız yerli içkiye kurban giden onlarca kişinin ertesi gün attığı toplam özür mesajı 324’e yükselirken; son olarak ikinci öğretimlerdeki Gözde’nin de eklenmesiyle balonun en güzel kızı sayısı şimdilik 27 sularında seyrediyor. Yetkililer, bu sayının daha da artmasından endişe ediyor. Herkesin uzun bir süredir beklediği büyük gece, akşam sekiz sularında havuz başındaki şık kokteyl ile başladı. Bütün eğitim hayatlarını kot, t-shirt’le kantin köşelerinde geçiren bir grup erkek öğrencinin üzerlerindeki takım elbiseyle havuz başında nasıl durmaları gerektiğini bilememeleri yüzünden yaşanan gerginlik, ortama gecenin tek papyonlusu Çağlar'ın gelmesiyle birlikte yerini neşeye bıraktı. İlerleyen dakikalarda Çağlar’ın, havuz kenarındaki Baran’a yaptığı “tuttt-masaydım ehehe mehe” şakası ile gerçek eğlencenin startı da bir anlamda vermiş oldu. Daha önce bu kadar güzel olduğu fark edilmeyen onlarca kıza ev sahipliği yapan gecede “Ece’nin de aslında gideri olduğu” fikri, alkolün de etkisiyle ilerleyen saatlerde yerini “Neden olmasın, bir daha birbirimizi nerede görücez ki” sorusuna bıraktı. Gece boyunca erkek katılımcıların aslında gideri olan kız listesi kabardıkça kabardı. Buna karşılık, kızlar cephesinde "yalnızca arkadaş olarak görülen erkekler”in önemli bir kısmının bu geceden sonra "sonsuza dek yalnızca arkadaş olarak görülecek erkekler” listesine alındığı öğrenildi. Gecenin yankıları haber yayına hazırlandığı sırada halen sürerken, baloda öne çıkan bazı rakamlar ise şu şekilde: - Allık, far, kalem, pudra derken toplam 2.5 kilo kimyasal madde tüketildi. 
- Tam iki futbol sahası büyüklüğünde bir alana sir ağda uygulandı. 
- 234 adet mezun, takım elbisenin kendisine çok yakıştığını iddia ederek, bundan sonra her fırsatta takım kıyafetle gezme kararı aldı. 
- Bu gece için toplam 340 kilo verildi. 
- Kadınların sınırsız özen gösterdiği gecede, 144 erkeğin babasının köseleleriyle baloya geldiği tespit edildi. 
- Yavuz Özbudak, yediği toplam 16 kanepe, iki ana yemek tabağı ve yedi duble içki ile verdiği parayı kurtaran tek kişi oldu. 
- Sadece aç karnına içtiği için sarhoş olduğunu söyleyenlerin sayısı 180 kişiyi buldu. 
- Geceye katılan 23 kişi yaptığına çok pişman olurken, sadece iyi niyetinden kaybedenlerin sayısı yine beklenenden fazlaydı. 
- 2 ay önce "Yok yeeaa ben ne gelicem baloya maloya" diyen 114 erkek, sahnede kravatı başına bağlayarak "Hatayı ben en başında yaptım" şarkısını söylerken tespit edildi. 
- Sınırsız yerli içkiye kurban giden yeni mezunlardan birisi de okulun gözde isimlerinden Esra’ydı. Baloya katılanların gecenin sonunda yaptıkları 400’ü aşkın telefon konuşmasında, Esra’nın hiç de tahmin ettikleri gibi bir kız olmadığı konusunda uzlaşıya varıldı. 
- Bir daha birbirimizi nerede görücez ki diye ağlayan 44 kişi, ertesi gün balonun kritiği için farklı gruplar halinde istanbul’un çeşitli yerlerinde toplandılar. 
- Gecenin öğrencilere maliyeti toplam 360.000 tl oldu.