35 Yaş, Aylık 5.000 TL Gelir ve Evdeki 2 Kediye Rağmen Henüz Sonbahar Depresyonuna Giremeyen Ceren Güntar'a Tepkiler Büyüyor Eylül ayının sonlarına yaklaşılmasıyla beraber Türkiye genelinde 35 yaş ve üstü, orta-üst gelir grubuna mensup, evlerinde kedi besleyen bekar kadınların sonbahar depresyonuna giriş işlemleri büyük ölçüde tamamlanırken, sürpriz haber İstanbul Nişantaşı’ndan geldi. Sonbahar depresyonunun kalesi sayılan ilçenin sevilen simalarından Ceren Güntar'ın , henüz depresyona yönelik hiçbir emare göstermemesi başta ailesi olmak üzere yakın çevresini yasa boğdu. Depresyon öncesi tüm hazırlıklarını tamamlayan mahalle esnafıysa duruma tepkili. Sonbahar depresyonuna giriş için son tarih olan 30 Eylül'e sayılı günler kala, İstanbul Nişantaşı’nde gergin bekleyiş sürüyor. Henüz depresyona yönelik hiçbir olumlu sinyal vermeyen Ceren Güntar’ın ailesi, kamuoyundan yükselen tepkiler üzerine bu akşam saatlerinde genç kadının yaşadığı bina önünde basın mensuplarının karşısına geçti. Aile fertleri adına konuşan acılı baba Necdet Güntar, beş kuşaktır Nişantaşılı olduklarını, sonbahar depresyonunun kendileri için adeta bir aile geleneği sayıldığını belirterek şunları söyledi; “İnanın nerede yanlış yaptık bilmiyorum. Bizler annesi babası olarak elimizden geldiğince sorunlu bir çocukluk yaşattık ona, önünde kavgalar mı etmedik, boşanma davaları mı açmadık... 26 yaşından beri iki kedisiyle beraber ayrı evde yaşıyor, ayrıldığı sevgilileri bugün birçok Orta Avrupa ülkesinin nüfusu kadar, evlilik desen görünürde hiçbir kısmet yok. Maaş desen tamam, plaza desen her gün düzenli gidiyor... İnanın bu saydıklarımın sadece bir tanesine sahip olduğu halde Eylül’ün 1’i olunca şak diye depresyona girebilenler var... Maalesef Ceren hala işin goygoyunda. Akranları nerdeyse ikinci depresyonlarına girecek. Kızım diye demiyorum, gerçekten yazıklar olsun...” Ceren’in henüz ayvalı ıhlamuruna hiç dokunmadığını, televizyonun karşısındaki battaniyesini kullanmadığını, son zamanlarda ilaç için bir tane bile romantik komedi DVD’si almadığını tespit ettiklerini belirten Necdet Güntar “Bakın Ceren’in yakın arkadaşlarından biri ne tweet atmış ‘ ’ Buyrun bi de bizimki ne yazmış görün ‘ ’ Bunu okurken bile inanın yüreğim dayanmıyor” sözlerinin ardından gözyaşlarına boğuldu. Acılı babanın konuşmasının bitimiyle birlikte Ceren’in durumuna bir hayli kızgın oldukları görülen mahalle esnafı yaşananları gazetecilere aktardı. Güntar’ın uzun yıllardır kuaförlüğünü yapmakta olan Şeyma Balkız "Ben Eylül ayı gelince, bu haftada üç gün gelicek nasıl olsa, boyatmasıydı röflesiydi derken düze çıkarım diye beyaz eşyamı yeniledim. Bir ton borca girdim. Kim verecek şimdi bunun hesabını?” sözleriyle tepkisini dile getirirken mahalle bakkalı İbrahim Kökek ise sonbahar depresyonu esnasında Ceren’e satmak üzere özel siparişle getirttiğini belirttiği 7 kiloluk çilekli dondurma kutularının üzerinde tepindi.  Tüm yaşananlara rağmen Güntar’ın evinden kahkaha sesleri gelmesi üzerine daha da öfkelenen kalabalığın eve girmek istemesi sonucunda apartmanın önüne emniyet kuvvetleri tarafından barikat kurulurken, haber yayına hazırlandığı sırada esnafın oturma eylemine geçtiği bildirildi.