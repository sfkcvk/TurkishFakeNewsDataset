Kuzey Avrupa Ülkeleri, Sırf Dünyanın Geri Kalanını Sinir Etmek İçin Bazen İşi İyice Şova Döktüklerini İtiraf Ettiler... Son olarak İsviçre Parlamentosu'nun tartışılacak bir gündem olmadığı için açılmamasıyla birlikte Kuzey Avrupa ülkelerinin aşırı refah sorunu tekrar gündeme gelirken, uzun zamandır beklenen itiraf nihayet akşam saatlerinde geldi. Düzenli bir şekilde ülkedeki çöplerin bitmesi, günej enerjisinden üretilen elektriğin fazla gelip tüketenlere para verilmesi, bütçenin yine fazla vermesi, en önemli gündem maddesinin gölde donan bir ördek yavrusu falan olması gibi haberlerle dünyanın gündemine gelen İsviçre, İsveç, Danimarka, Norveç ve Finlandıya, gelen tepkiler üzerine bu akşam ortak bir açıklama yayınladılar.  Topluluk adına konuşan Norveç Dışişleri Bakanı Borge Brende, dönem dönem işi biraz şova döktüklerini itiraf ederken "Bakalım buna nasıl sinir olacaklar diye biraz eğlenmek için arada öyle şeyler yaptığımız oluyor. Ama gerçekten kötü bir niyetimiz yok, sırf can sıkıntısından..." sözleriyle dünya kamuoyundan kusura bakmamalarını istedi.  "Yanlış anlaşılmasın, haberler yalan değil. Yani gerçekten de zannettiğiniz kadar zenginlik ve refah içindeyiz, o ayrı." diyen Brende, zaten can sıkıntısının biraz da ondan kaynaklandığını belirterek şöyle devam etti: "Misal ilk aklıma gelen, İsveç'in çöpünün bitmesi. Bir ülkenin çöpünün bitmesi gibi bir derdi olabilir mi arkadaşlar sizce? Bittiyse bitti yani. Çok lazımsa çöp, gider parasıyla alırsın bir yerden. Ya da biraz beklersin gene olur. Ya da mesela en son bu İsviçre'deki olay. İstesen o parlamentoyu gene toplarsın. Konuşulacak bir şey illa ki bulunur. En kötü ihtimalle küresel ısınma falan gibi daha genel konulardan muhabbet açarsın. Ama konuşacak bir sorunumuz yok diye parlamentoyu toplamamak itiraf edelim daha havalı şimdi. O yüzden arada böyle şeyler yapıp salıyoruz ajanslara, gelen tepkilere güldük ettik derken 2-3 gün oyalıyor bizi..." Brende, özellikle sert geçen kış aylarında bir nebze vatandaşlarına kendilerini iyi hissettirmek ve can sıkıntısını aşmak için böyle bir yola başvurduklarını da sözlerine eklerken "Aslında biraz da bu yola itildik biz. Şimdi isim verip de kimseyi rencide etmeyeyim ama 'gel sana vatandaşlık verelim' desek sevinçten kalp krizi geçirecek kimi 3. dünya ülkesi vatandaşları sağda solda 'Yok Norveç'te intihar oranı çok yüksekmiş, yok İsviçreliler'in paraları var ama adamlarda huzur yok abi' falan diye, nasıl söyleyeyim, böyle biraz hasetlik kokan laflar çıkarmamış olsalar biz de bu şekilde bir nispet yapma olayına girmezdik gibi geliyor. Neticede kuzeyliyiz yani, efendi insanlarız bakma sen" ifadeleriyle bu durumdan biraz da dünyanın geri kalanının sorumlu olduğunu iddia etti.