Hollanda'ya Beklenen Yaptırım Geldi: AK Parti Bu Ülkedeki Tüm Mitinglerini İptal Etti... Aile ve Sosyal Politikalar Bakanı Fatma Betül Sayan Kaya'nın sınır dışı edilmesi ve Dışişleri Bakanı Mevlüt Çavuşoğlu'nun uçağının iniş izninin iptali nedeniyle yaşanan krizin ardından, Hollanda'ya beklenen yaptırım nihayet geldi. Referandum için bu ülkede planlanlanan tüm mitinglerin iptal edildiğini açıklayan parti sözcüsü "Çok büyük eğlenceyi kaçırdılar, bu da onlara ders olsun" ifadeleriyle kararı açıkladı.  Şok karar, akşam saatlerinde AK Parti Sözcüsü Yasin Aktay tarafından açıklandı. Beklenen özür gelene kadar AK Parti'nin Hollanda'daki bütün miting programlarının iptal edildiğini ve hiçbir bakanın bu ülkeye gitmeyeceğini belirten Aktay, kararın ayrıntılarını ise şu sözlerle aktardı: "Adamlara 1 yılda yaşamadıkları aksiyonu 1 günde yaşattık ama kıymetini bilemediler. Halbuki çok daha büyük sürprizlerimiz de vardı. Size şu kadar söyliym, esas büyük eğlenceyi kaçırdılar. Akşam haberlerde izleyecek bir şey bulamasınlar da biraz akılları başlarına gelsin. Çocuk oyuncağı değil bu işler..." Aktay, "Bu yaptırım biraz ağır olmadı mı?" şeklindeki bir soruyu ise "Olabilir ama özür dilemedikleri takdirde sonuçlarına katlanacakarını daha evvel kendilerine söylemiştik. Böyle olmasını onlar istedi. O yüzden içimiz rahat..." sözleriyle yanıtladı. Türkiye'yle şaka olmayacağını tüm dünyanın görmesi gerektiğini belirten Hükümet sözcüsü, benzer bir kararın Almanya başta olmak üzere tüm Avrupa ülkeleri için yolda olduğunu da sözlerine ekledi.  Açıklama Hollanda'da soğuk duş etkisi yaratırken, geçtiğimiz hafta seçimden zaferle çıkan Başbakan Rutte kararı "Şaşkınım ve üzgünüm. Ağzımızın tadıyla seçimi kazandığımıza bile sevinemedik" şeklinde yorumladı. Miting yapmama kararının gözden geçirilmesi ve yaptırımın hafifletilmesi için Türkiye ile temas halinde olduklarını belirten Rutte, "Tamam bizim yaptığımız da ayıp ama bu kadar ağır bir karşılığı hak ettiğimizi düşünmüyorum. En azından mitingde ne yapacaklarını, hangi bakanları yollayacaklarını söyleseler o bile bir şeydir. Meraktan ölücez yoksa..." sözleriyle diplomasideki mütekabiliyet esasına dikkat çekti.