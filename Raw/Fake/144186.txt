"Şehit Haberi - Toplumsal Tepki - Geniş Çaplı Askeri Harekat - Öldürülen Terörist Sayısıyla Rahatlama" Döngüsünde Bir Kez Daha Son Dönemece Girildi Bölücü örgütün son günlerde artış gösteren saldırıları üzerine terörle mücadelede yeni döneme girmeye karar veren hükümet, yol haritasını açıkladı. Bu sabah yaptığı basın toplantısında, yeni dönemde PKK ile kararlılık ve iradeyle mücadele edileceğinin altını çizen Savunma Bakanlığı Sözcüsü Haşim Buğulu, "Bizden önceki hükümetlerin daha önce yaptıklarının aynısını, bu sefer daha kararlı ve daha iradeli bir şekilde yapma yoluna gideceğiz" diyerek, Güneydoğu Anadolu sorununa yönelik stratejilerini kamuoyu ile paylaştı. Toplantıda bundan önceki 25 operasyonda yapılan hatalardan ders alındığını dile getiren Savunma Bakanlığı Sözcüsü, "Daha önceki dönemlerden eksiklerimizi gördük, bu sefer aynı döngüye daha büyük bir kararlılık ve iradeyle girecez. Öncekilerde de tabii ki çok büyük kararlılıkla girmiştik ama bu sefer bambaşka bi şekilde olacak her şey." şeklinde konuşurken, basın mensuplarının tamamen aynı şey yapılarak nasıl olup da farklı sonuca ulaşılacağına yönelik sorularına ise, "Bu işler biliyosunuz kararlılık, irade ve masaya yumruk vurma işi. Bizden öncekiler de bunu yaptı, doğru, ama bizim hedefimiz onlardan daha da büyük kararlılık ve anormal bir inatla bu işe sarılmak." yanıtını verdi. Bundan önceki hükümetlerin terörle mücadele konusundaki politikalarını da eleştiren Buğulu, "Onlarınki biraz bana, günahı boyunlarına ama kararlılık ve çelik gibi iradeden ziyade, gelgeç bi hevesti gibi geliyor. Yani sen bir hafta terörle mücadele edip, ertesi hafta ne bileyim gitara sarıyorsan, öbür hafta tiyatrocu olucaz kabine olarak diye karşıma çıkıyosan, öyle olmaz o iş. İnsan böyle her şeyini koyacak ki bi işe, o işten bişey olsun. Amiyane tabirle bu işi takıntı haline getirmeyi planlıyoruz yani." ifadelerini kullandı. Toplantının sonunda sosyal medyada dönen "Şehit sayısı 50'nin üzerinde olursa anayasaya göre hükümet düşer, o yüzden sayı düşük gösteriliyor" içerikli söylentilere de değinen Sözcü, bu konuda ellerindeki her bilgiyi kamuoyuna aktardıklarını ve aktarmaya devam edeceklerini söyledi. "Şehit sayısının düşük gösterildiğinin aslı astarı yok, bunlar bölücü örgütün ekmeğine yağ sürmek amacıyla ortaya atılmış çirkin iddialardır. Ancak tabii anayasa hadisesi hakkında bir şey söylemek için erken, biz de anayasayı tam bilmediğimiz için... Şu an ama bazı arkadaşlarımızı görevlendirdik tetkik ediyorlar, anayasanın küçük puntolarla yazılmış kısımlarında atladığımız maddeler olabilir" diyen Buğulu, "Kimse merak etmesin, gereken her şey yapılıyor. Hazır bu kadar kararlı ve iradeli olmuşken, aynı şekilde bu lafı ilk çıkaran arkadaşı da tespit etmeye çalışacağız. Onu öğrenirsek, kendisine de danışılacak. Yeni bir bilgiye ulaşırsak yine sizlerle paylaşıcaz." sözleriyle de konunun üzerine hassasiyetle gidildiğinin sinyallerini verdi.