Yılbaşı Gecesi İçin Plan Yapmaya Çalışan Y.T(27) ile Kira, Faturalar ve Kredi Kartı Minimumu Ödendikten Sonra Hesapta Kalan 87 TL Arasındaki Gergin Bakışma Sürüyor... Özel bir şirkette satınalma sorumlusu olarak çalışan Y.T(27) ile ayın 15'inde maaşın yatmasının hemen ardından kira, faturalar ve kredi kartı minimumunu ödedikten sonra hesabında kalan 87 TL arasındaki gerginlikte 7. saate girilirken, taraflar henüz yılbaşı gecesi konusunda bir uzlaşmaya varabilmiş değiller.  87 TL'nin yılbaşı gecesini çıkarma konusunda biraz daha gayretli olması gerektiğini işaret eden Y.T, "Ben zaten 10 gün kredi kartıyla idare edip önümüzdeki 2 hafta sonunu evde geçirerek onu kesinlikle rahatsız etmeyeceğimi belirttim. Yemek kartında da bir 60 TL falan kalmış olacaktı. Destek istiyorsa oradan da destek alabilir. Daha ne yapmamı bekliyor anlamıyorum?" diyerek, uzlaşma adına karşı taraftan da bazı adımlar beklediğini dile getirdi. Genç satınalmacı, karşı tarafın iyi niyetli yaklaşması halinde yılbaşı gecesi kızarkadaşıyla dışarı bile çıkılabileceğini iddia ederken, "Hadi diyelim o olmadı, tamam ama en azından evde güzel bir sofra kurup baş başa geçirebilmek için yetebiliyor olması lazım. Ha bu haliyle yetmeyecekse söylesin onunla 15 dolar almaya da hazırım. Belki bi yükselir bi şey olur" sözleriyle de hesap bakiyesine olan tepkisini dile getirdi.  Tepkiler karşısında 87 TL'nin suskunluğu sürerken, uzmanlar iki tarafın 31 aralık gecesine kadar bir uzlaşmaya varamaması halinde Y.T'nin annesinin tam o gün rahatsızlanacağına ve talihsiz gencin geceyi ailesiyle birlikte geçirmek zorunda kalacağına kesin gözüyle bakıyor.