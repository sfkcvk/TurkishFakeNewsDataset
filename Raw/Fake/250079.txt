301 Ölüm Karşısında da Kimsenin İstifa Etmemesi Üzerine 150 Kişilik Bir İşçi Grubu Daha Madene Geri İnme Kararı Aldı Soma'daki maden faciasında hayatını kaybeden işçi sayısı resmi makamlar tarafından 301 olarak açıklanırken, bu sayının herhangi bir yetkilinin istifası için yeterli olmadığı da yavaş yavaş netlik kazanmaya başladı. Umutların azalmasıyla birlikte bir araya gelen 150 kişilik bir madenci grubu ise, istifa psikolojik alt sınırının ortaya çıkarılabilmesi amacıyla tekrar Soma'daki maden ocağına inmeye hazırlanıyor. Soma faicasından sağ olarak kurtulmayı başaranlar ve çevre illerden gelen madencilerden oluşan grup adına basın açıklaması yapan işçi Mustafa Handemir(27), Türkiye'nin uluslararası camiadaki itibarını kurtarmak dışında bir amaçları bulunmadığını ifade etti. "Hep duyuyoruz işte Güney Kore'de gemi battı, 400 kişi öldü, bakan gitti; bilmemnerede bina çöktü 200 kişi öldü başbakan istifa etti falan. Bizde de eminiz böyle bir durum vardır ama yeterli ölü sayısına ulaşılamıyor. Haliyle dışarıya karşı sanki dünya yıkılsa Türkiye'de bir kişi bile koltuğunu bırakmaz gibi çirkin bir görüntü ortaya çıkıyor" diyen Handemir, bu konuda gereken fedakarlığı yapmaktan çekinmeyeceklerini dile getirdi.  Handemir, yetkililerin istifa için net bir rakam vermemesi nedeniyle sayıyı mümkün mertebe kalabalık tutmaya çalıştıklarını belirtirken, "Maalesef şu ana kadar gerek Kaymakamlık gerek Belediye nezninde yaptığımız başvurulara henüz bir geri dönüş alabilmiş değiliz. Bize deseler ki '350 olunca bir müsteşar istifa eder, 500'den sonra alakasız da olsa bir bakan gider' ona göre adam toplayacağız. 150 kişi geldik ama az mı çok mu bilemiyoruz. Hayırlısı artık..." sözleriyle yetkililerin duyarsızlığından şikayet etti.  Mustafa Handemir'in ardından söz alan Soma Maden-İş sendikası yetkilisi Bekir Güzelceli ise akıllarda soru işareti kalmaması için bu kez madene inecek olan 150 kişinin özellikle sigortalı olanlardan seçildiğini ifade etti. Güzelceli "Zira taşeronlar sayımda çıkmıyor falan bir dünya dert oluyor. Misal içeride sigortasız bir sürü arkadaşımız kaldı, hiçbirinin şu sayıyı tamamlamaya faydası olmadı. Onlar ziyan oldu resmen..." diyerek ilk faciadan gereken derslerin çıkarıldığının altını çizdi.  İşçilerin hükümete uzattığı yardım eline ilk destekse Bakanlar Kurulu'ndan geldi. Aile ve Sosyal Politikalar Bakanlığı, Enerji ve Tabii Kaynaklar Bakanlığı ve Çalışma ve Sosyal Güvenlik Bakanlığı tarafından ortaklaşa yürütülen çalışma ile Türkiye'de yaşanacak felaketlerde istifa eşiğinin belli standartlara oturtulması için ilk adım atıldı. Henüz taslak aşamasında olan çalışmadan basına sızan kimi maddeler ise şöyle: - Deprem, sel v.b. doğal afetler: Minimum 10.000 vefatta Çevre ve Şehircilik Bakanı istifası. 50.000 ve üstüne başbakan yardımcısı bonus... - Aile içi şiddet: 1 yıl içerisinden aynı ilde 4 defa 100 ve üzeri kadın ölümüne 150 tl'lik akaryakıt + halkın seçeceği 2 müsteşar istifası... - Toplumsal olay ve eylemler: İstanbul içi 700, taşra 250 ölü vermesi halinde vali istifası. Kör olma, kol-bacak kırılması, güvenlik güçlerinin cinsel tacizi gibi ufak vakalarda sayı 500'ü aşması halinde olayın gerçekleştiği mahalle muhtarının istifası...