2000 Doğumluluların 18 Yaşına Girdiğini Yeni Fark Eden Mine Özgen(33)'e Birinin Çok Acil ''Aa ama hiç göstermiyosun'' Demesi Gerekiyor... 2018'in ilk kara haberi olan '2000 doğumluluların artık yetişkin bireyler olması' bir ocağa daha ateş düşürdü. Acı gerçeği bu akşam 18 sularında İstanbul Bakırköy'deki evinde fark eden Bankacı Mine Özgen(33), henüz şoku atlatamazken, yaşını hiç göstermediğini söyleyecek biri arayışlarından da umut kesilmek üzere.  Akşam saatlerinde oturduğu binanın girişinde üst komşunun kızı Ecem Aydoğar'la karşılaşan Özgen, acı haberi "Mutlu yıllar Mine Abla! Artık ben de 18 oldum sayılır ya süper di mi?" sözleriyle aldı. İlk tepkisi "Sana da mutlu yıl... Ne? Kim? Nasıl 18?" olan Özgen, yaşadığı şoku "Bir an böyle başım döndü, Ecem'in okul üniformalı hali gözümün önüne geldi, gözlerim kararır gibi oldu." ifadeleriyle anlatırken, asansöre nasıl binip eve nasıl girdiğini ise hatırlamadığını söyledi., 2000 doğumluluların şu an en fazla ortaokul sonda falan olması gerektiğini, 18 yaşına varmış olmalarının matematiksel olarak imkansız olduğunu vurgulayan Özgen, parmakla ve cep telefonunun hesap makinesiyle yaptığı sayım sonuçlarıyla bir kez daha yıkıldı. Talihsiz kadın, sonraki 1 saati ayna karşısında saçında beyaz tel, göz kenarlarında kaz ayağı ve google'da botox fiyatlarını arayarak geçirirken, Ecem'in hala kendisine 'Abla' diye hitap ettiğini hatırlayarak bir nebze sakinleşti.   Haber yayına hazırlandığı sırada rehberden rastgele seçtiği arkadaşlarını arayıp yeni yıllarını kutladıktan sonra lafı yaşına getiren Mine Özgen, tüm çabalarına rağmen o çok istediği 'Aaa ama sen hiç göstermiyorsun canım'ı ise henüz duyabilmiş değil. Umutlarını yarın sabah iş arkadaşlarına saklayan Özgen'in önümüzdeki 5 sene boyunca yeni tanıştığı insanları 'Peki sence kaç gösteriyorum?' diye darlamasına kesin gözüyle bakılırken, uzmanlar durumu kabullenene kadar ters bir cevap alması ya da kendisine yanlışlıkla 'Teyze' diye hitap edilmesi durumunda son derece tehlikeli olabileceği konusunda halkı şimdiden uyarıyor.