Acun Ilıcalı'dan ''Nihat Doğan'' Açıklaması: ''Sırf küfür etmek için her hafta Survivor izleyeceğiniz başka ünlü vardı da biz mi çağırmadık?'' Özgecan Aslan cinayetinin ardından attığı tweet nedeniyle yoğun tepkilere maruz kalan Nihat Doğan'ın bu yılki Survivor'da tekrar ortaya çıkmasıyla birlikte eleştirilerin odağı haline gelen Acun Ilıcalı'dan beklenen açıklama geldi. Programın boykot edilmesi yönünde internette başlatılan "Nihat Doğanlı Survivor izlemiyoruz" kampanyalarının ardından bir basın toplantısı düzenleyen Ilıcalı, Nihat Doğan'a mecbur kalmaktan kendisinin de çok memnun olmadığını ifade ederken, reyting için programda en az bir tane herkesin nefret edeceği sinir bozucu tip bulunmasının zorunluluğuna dikkat çekti.  Halkın, ekranda küfür ede ede izleyebileceği tipler görmek istediğini, programın başarısının da izleyiciye istediği şeyi vermekten geçtiğinin altını çizen Ilıcalı, ülkede bu görevi en iyi şekilde yerine getirebilen tek ünlü ismin Nihat Doğan olmasının kendi suçu olmadığını belirterek şöyle devam etti: "Maalesef 80 milyonluk ülke, 3 yıldır bunun yerine koyabileceği bir isim çıkaramadı. Gönüllü desen kolay, neticede ortalık ünlü olmak için yapmayacağı şey olmayan ruh hastalarıyla dolu. Orada hangisini seçeceğimizi şaşırıyoruz ama ünlülere gelince bir tıkanma var. Nihat'ı seversiniz sevmezsiniz ayrı mesele ama bu işin Türkiye'deki en duayen ismi olduğunu da herkesin teslim etmesi gerekir. Kariyerini kendine küfür ettirmek üzerine kuran, bunu adeta bir sanat haline getiren başka ünlü sayın desem sayabilir misiniz? Yok. Olsa ben bilirim zaten..." Ünlü yapımcı, Survivor'ı boykot kampanyalarıyla ilgili bir soruya yanıt olaraksa bu konuda çok fazla endişeli olmadığını ifade etti. "Ya zaten sorsan kimse Survivor izlemiyordu. Şimdi de Nihat var diye izlemeyecekler." diyen Ilıcalı, aradaki izlenmeme farkının reytingler'de önemli bir etkisi olacağını düşünmediğini de sözlerine ekledi.