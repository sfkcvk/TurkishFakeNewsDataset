Genç Popçu Burhan, Az Ünlü Olduğunun Tescili İçin Survivor Ünlüler Takımı'ndan Gelecek Daveti Bekliyor... Geçtiğimiz ay çıkan "tık tık" albümü ile müzik dünyasını o kadar da sarsamayan genç şarkıcı Burhan, kariyerine son vermek için Survivor'dan gelecek davet mektubunu bekliyor. Twitter'da 17 bin takipçisi olduğunu ve Powertürk TV Top 20 listesine 1 hafta 18. sıradan girip çıktığını belirten genç popçu, "Zaten benim hedefim Survivor'da yarışacak kadar ünlü olmaktı, onu da başardığıma inanıyorum" sözleriyle Acun Ilıcalı'dan görev beklediğini ifade etti. Survivor’a katılacak kadar ünlü olabilmenin çocukluk hayali olduğunu söyleyen genç popçu, henüz 23 yaşında hedefini gerçekleştirmiş olmanın gururunu yaşıyor. Düzenlediği basın toplantısında “Ya zaten benim müzik kalitem belli, besteler eh işte, sözler nanay, tip desen piyasada elini sallasan benim gibisine çarpıyor” açıklamasıyla gerçekten ünlü olmayı hiçbir zaman düşünmediğini dile getiren Burhan, 90'larda tek albümle ünlü olmuş şarkıcı ve Türk dizilerinde 3-5 bölüm parlayıp-sönen oyuncudan sonra en güzel ünlülük derecesi olan “Survivor’da yarışabilecek kadar ünlülük” titrini şu an geldiği aşamada kesinlikle hakettiğini belirterek şunları kaydetti: “Ya ünlü olunca yolda bile yürünemiyormuş. Olanlar böyle söylüyor. Ben onu istemiyorum şahsen… Yolda yürürken 100 kişiden ikisi 'lan bu ünlü galiba ama çıkaramadım' diye şüpheli gözlerle bana bakınca, yanındakini dürtüp beni gösterince yetiyor bana. Ayda yılda bir de birisi tanıyıp resim çektirmeye gelse daha ne isterim? Allah bereket versin… Öteki türlüsü fena… Kazara bir gün ünlü olsam mesela geri çekilir, 2-3 sene ortada görünmem. Ne inerim, ne çıkarım, benim istediğim bu… Fazlası Allah muhafaza insanı delirtebilir…” Az ünlü olduğunun resmi anlamda tescil edilmesi için geriye kalan tek şartın Survivon Ünlüler Takımı'ndan gelecek bir davet olduğunu da belirten Burhan, "Yanlış anlaşılmasın, ben işin ödülünde yarışmasında falan değilim. İlk haftadan elenip gitmeyi düşnüyorum zaten. Benim derdim eşe dosta karşı mahcup olmamak. Haa evet Burhan da az ünlü oldu dedirtmek" derken, o işi de aradan çıkardıktan sonra askere gideceğini, dönüşte de evlenip aile işinin başına geçerek bu sayfayı tamamen kapatacağını da sözlerine ekledi.