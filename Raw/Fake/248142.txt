Ermenilerin Kendilerini Daha Fazla TC Vatandaşı Hissetmeleri İçin Düğmeye Basıldı: Patrikhane, AVM'ye Dönüştürülüyor... Başbakanlık’tan dün yapılan taziye bildiriminin ardından, hükümet Ermeni vatandaşlara yönelik çalışmalarında bir adım daha atarak TOKİ’yi devreye soktu. Bugün sabah saatlerinde Kumkapı’da bulunan İstanbul Ermeni Patrikhanesi’ni ziyaret eden TOKİ heyeti, 1915’de yaşananlara ilişkin üzüntülerini bildirmelerinin yanı sıra binaya ilişkin incelemelerde bulundu. Yetkililer, Patrikhane’nin Türküyle, Kürdüyle, Lazıyla, Ermenisiyle hep birlikte kullanılabilecek bir alışveriş merkezi olmaya çok müsait olduğunu belirtirken, “Geçmişte siz de büyük acılar yaşadınız. Ve herkes bilir ki acıyı geride bırakmanın en kolay yolu kendini alışverişe vermektir. Bir ayakkabı, bir cep telefonu insanın bütün havasını değiştiriverir. O halde, hadi buyrun...” sözleriyle birlik ve beraberlik mesajı verdi. Başbakanlık açıklamasıyla birlikte gittikçe hızlanan “Ermeniler de bu ülkenin vatandaşıdır” rüzgarına TOKİ de katıldı. Hükümet tarafından özel olarak görevlendirilen TOKİ heyetinin başkanlığını üstlenen Ömer Osman Allıver, bugün gerçekleştirilen patrikhane ziyaretinin ardından önemli açıklamalarda bulundu. 1400’lü yıllardan bu yana patrikhane binasının birçok yangın ve deprem atlattığını, restorasyonlarla ayakta tutulmaya çalışıldığını belirten heyet başkanı “Yani bakın 1915’teki olay için taziye sunuyoruz, burda 1400’ten beri Ermeni vatandaşlarımızı maalesef bu binaya adeta hapsetmişiz. Koca bir özür borçluyuz. Gelin, burayı el birliğiyle yıkalım, şöyle şahane bir AVM dikelim; Patrickium Alışveriş ve Yaşam Merkezi... Ne dersiniz?” sözleriyle yeni projelerini ortaya koydu. AVM projesi nedeniyle Ermeni vatandaşların ibadethanelerinden mahrum kalması gibi bir durumun asla söz konusu olmadığının altını çizen Allıver, patrikhanenin AVM içerisine taşınacağını kaydetti. AVM’nin hayata geçmesinin ardından, Ermeni cemaatinden önümüzdeki 10 yıl kira da alınmayacağını vurgulayan heyet başkanı, ‘şehrin merkezinde, şehirden uzak - hayallerimizin patrikhanesi’ olarak nitelendirdiği projeye ilişkin şu detayları verdi; “Şimdi bak şu Meryem Ana’nın orayı markete veririz, ora tam marketlik çünkü. Ordan böyle duvarları takiben yan yana dükkanlar başlar, giyim olur, efendim takı olur. Tam ortada, şu an dua sıralarının bulunduğu kısmı da şöyle düşünün, solda bardakta mısır standı, onun hemen yanında da patrikhane standı. Böyle küçük sevimli bir şey, ama tabi etrafına oturulabilir, bank falan koyarız... 10 yıl kira almadan olup olacak da bu yani ben size söyliyim... Açılışa da bi Hayko Cepkin konseri çakabilirsek, tamamdır bu iş” TOKİ heyetinin gerekli ölçüleri alıp ibadethaneden ayrılmasının ardından mikrofonların karşısına geçen Ermeni Patriği Mesrob Mutafyan ise “Patrikhanemiz, bugün tarihinde ilk kez TOKİ düzeyinde ziyaret edildi. Gönül isterdi ki hiç olmasın ama işte bir biçimde fark ettiler bizi arkadaşlar. Azınlık gibi hissetmeyelim falan derken gördüğünüz gibi hepimize standart Türkiye Cumhuriyeti vatandaşı muamelesi yapmaya başladılar” sözleriyle üzüntüsünü dile getirdi. Hükümetin Ermeniler konusundaki kararlı tutumuna da değinen Mutafyan, “Kararlılar, kararlılar, en geç 2 aya temeli atarız diyolar, daha ne kadar kararlı olacaklar” dedi. Son olarak kendisini dinlemekte olan grup içerisinden bir vatandaşın “Ay çok karışık oluyo bazı AVM, tuvaletler ne tarafta acaba?” sorusuna “Valla Bezciyan Büstü’nü geçince sağda olacak dediler ama daha yapılmadı tabi. Şimdilik sunak var içerde sadece. Yalnız, girecekseniz metal eşyalarınızı şöyle bırakın” yanıtını veren Mutafyan, gözyaşlarına boğulmasının ardından sakinleştirilmek üzere patrikhanenin içine alındı.