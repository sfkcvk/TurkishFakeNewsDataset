Amanda Cerny ile Dünya Gündemine Gelmeyi Başaran Yozgat'ta,Toplu DM'den Yürüme Seferberliği. İlk Hedef Adriana Lima... Sosyal medyanın popüler isimlerinden ABD’li güzel Amanda Cerny ile Yozgatlı Cafer Lalek arasındaki diyalogla dünya gündemine oturmayı başaran Yozgat'ta heyecan sürüyor. Bugün kent meydanında toplanan Yozgatlılara seslenen Belediye Başkanı Yusuf Alurca, “Değerli hemşerilerim görüyorsunuz imkansız diye bir şey yokmuş. Şimdi hep birlikte DM’den Adriana Lima’ya yürüyoruz. Durmak yok, yola devam!” sözleriyle toplu DM'den yürüme serferberliğinin startını verdi. Yozgat şehir meydanında hemşerilerine seslenen Belediye Başkanı Yusuf Alurca, Cafer Lalek için ‘destan yazdı’ cümlesini kullanırken, tüm Yozgatlıların içlerinde birer Lalek barındırdığından da emin olduğunu kaydetti. “Bakın bu arkadaşımız aynaya bakma gereği duymadan, dil engeline aldırmadan, ben kimim napıyorum demeden elini taşın altına koyup yürüdü ve azminin karşılığı olarak evlilik teklifini kaptı. O başardıysa hepimiz başarabiliriz. Yeter ki inanalım” diyerek Lalek'i tebrik eden Alurca, şehrin önünün artık çok açık olduğunu dile getirdi. Antik çağdan bugünlere uzanan tarihinde Yozgat’ın şu ana dek ulaşabildiği en yüksek mertebede bulunduğuna da dikkat çeken Alurca, “Önceliğimiz Amanda kızımızı alıp Yozgatımıza getirmek. Çok şükür toplu taşıma araçlarımız, dozerlerimiz, itfaiye araçlarımız var. Ne zaman derse konvoyla gidip alacağız inşallah” derken, bundan sonraki hedefinse DM'dden yürüme konusunda Yozgat'ı uluslararası bir marka haline getirmek olduğunu kaydetti. Eli klavye tutan her Yozgatlı'nın internette gördüğü tüm yabancı ünlülere mesaj atmasının bir vatan borcu olduğuna vurgu yapan Alurca'nın “Yozgat kalmasın yaya, haydi eller mesaj butonuna: İlk hedef Adriana Lima!” sözleri ise meydanda toplanan 200 kadar vatandaş tarafından coşkuyla alkışlandı.  Konuşmaların ardından, sosyal medyadan ünlü isimlere ulaşma konusunda tüyolar içeren broşürler halka dağıtılırken, broşürden öne çıkan kimi maddelerse şöyle; - Karşı taraf kesinlikle ürkütülmeden yaklaşılacak. Öyle hemen çıplak fotoğraf ya da bir takım organ resimleri yollanmayacak. İşi o noktaya getirmeyi başaran vatandaşlarımız yollayacakları fotoğrafları önceden Belediyemize onaylatacaklar. Ebatları uygun görülürse yollamasına musade edilecek. Durduk yere kimseye mahcup olmaya da lüzum yok.  - Adriana Lima'nın Twitter, Facebook, Instagram'daki çocuk paylaşımlarına dayanarak mention ve yorumlara çocuk görseli koyabilirsiniz. Çocuğa hafif yardıma muhtaç bir görüntü verin, mümkünse yüzünü kömürle siyaha boyayın. Seviyorlar böyle şeyleri... - Görüyoruz ki, Facebook yorumlarında sadece Türkler Türkçe yorum yapıyor. Kadın Brezilyalı olduğu halde Portekizce yorum bile yok. Tamam bir kere tuttu ama, siz yine de İngilizce yazın. YDS'si 50'nin üzerinde olan arkadaşlarınızdan yardım isteyin. Şehirde 15 kişinin puanı tutuyor, broşürün arkasındaki iletişim bölümünden mail ve telefonlarını bulabilirsiniz. - Kadın modayla içli dışlı olduğuna göre, onun anladığı dilden konuşun. Örneğin Yozgat'ın yöresel kıyafetlerini koyun. Fotoşop bilenler kızın kafasını alıp geleneksel kına gecesi kıyafetimize yapıştırsın. Sempatik gelir öyle şeyler de... - Yozgatlıların paylaştığı mention ve yorumları beğenerek üst sıralara taşımak her Yozgatlı vatandaşın sorumluluğudur. Eğer kadın hiç kimseye DM açmazsa, devreye tüzel bir kişilik olarak Yozgat Belediyesi'nin kurumsal hesabı girerek ricacı olacaktır. Oradan da sonuç çıkmazsa, DM açılması hususunda Ulaştırma Bakanlığı'na dilekçeyle başvuru yapılacak.