Fırıncılar Odası'ndan Canan Karatay'a Misilleme: "Çok fazla Karatay dinlemek de sağlığa aşırı zararlı..." Son zamanlarda Prof. Dr. Canan Karatay'ın başını çektiği bir kısım doktor ve diyetisyenin ekmeğe karşı savaş açması üzerine Fırıncılar Odası sessizliğini bozdu. Açıklamalarında, oda olarak yaptırdıkları bilimsel araştırmalar ve deneyler sayesinde çok fazla Canan Karatay'a maruz kalmanın vücut metabolizmasını olumsuz yönde etkilediğini vurgulayan fırıncılar, bundan böyle ekmeğe karşı yürütülen kampanyalara sessiz kalmayacaklarının altını çizdi. Kamuoyuna seslenmek amacıyla aynı zamanda sahibi olduğu Kardeşler Fırını'nda basın mensuplarını ağırlayan Fırıncılar Odası Başkanı Muharrem Ulucan, kimsenin ekmekleriyle oynamasına izin vermeyeceklerini ifade etti. Kendilerinin bugüne kadar susmayı seçtiklerini, gördükleri bazı yanlışları, bazı gerçekleri dile getirmediklerini kaydeden Başkan Ulucan, ekmek karşıtı söylemleri ile gündeme gelen Prof. Dr. Canan Karatay'a şu sözlerle yüklendi: "Uzmanlarla birlikte çalışarak açık ve net bir biçimde tespit etmiş durumdayız arkadaşlar. Haftada 1 öğün Canan Karatay dinlemekten fazlası insan vücuduna ciddi zararlar verebiliyor. Kısa vadede panik atak, ani sinirlenme ve beyinde yağlanma görüldü. Uzun vadedeyse aşırı düşük kolesterol gibi sorunlara yol açabiliyor. Buyrun, 1 ay boyunca Canan Karatay dinlettiğimiz bir denek... Ekmek yememekten gördüğünüz gibi iğne ipliğe döndü adam. Bilincini yitirdi ya, yazıktır günahtır..." Ekmeğin içerdiği B12 vitamininin önemine değinmeyi de ihmal etmeyen Başkan Ulucan, "Arkadaşlar yeterli B12 için, ekmekleri ekmeksiz yemeyin, doymazsınız zaten" şeklindeki esprisiyle gülüşmelere neden oldu. Daha sonra tekrar Karatay'ı hedefine alan deneyimli fırıncı, "Kendisi biliyorsunuz bir süre önce talihsiz bir dolandırıcılığa da maruz kaldı. Çok geçmiş olsun, Allah kimsenin başına vermesin tabii" derken, günde 2 somun gömen bir bireyin bu tip numaralara kanmayacağını iddia etti. Benzer bir mücadelenin Fransa'da Paris Bagetçiler ve Francalacılar Odası tarafından da verildiğini ve Avrupa'nın bu konuda net bir tavır koyduğunu sözlerine ekleyen Ulucan, kendilerine örnek teşkil edecek Pierre Dukan davası hakkında bilgi verdi. "Konu ile ilgilenenler bilir, Dukan davası AİHM'ye kadar gitti ve dava sonucunda sayın Pierre Dukan'a günde 3 ekmek yeme tazminatı verdi... İçi alınmadan... "  diyen Ulucan, kendilerinin de mücadelerinde sonuna kadar direneceklerini dile getirdi. Gazetecilerin, "Peki sizin diyet öneriniz nedir, sonuçta bilimsel gerçekler de var ekmekle ilgili" şeklinde çıkışı karşısında bir süre sessiz kalan Ulucan, fırından yeni ekmeklerin çıkışıyla birlikte yeniden konuşmaya başladı. Fırıncılar Odası Başkanı'nın son olarak "Haah evet bunu bekliyodum. Çocuklar, şu sıcak ekmeklerle tereyağlarını dağıtın gazeteci arkadaşlara. Güzel de koktu di mi? Şöyle bak ortadan bölünce nasıl çıtırdıyo mübarek... Hadi buyrun şimdi konuşalım o bilimsel gerçekleri, neymiş bakalım ben de merak ettim" demesinin ardındansa herhangi bir soru gelmemesi üzerine toplantıya son verildi.