Milli Gurur: Mars'a Yollanan Tesla Marka Aracın ÖTV'sinin Türkiye'de Üretildiği Açıklandı... Amerikan SpaceX firması tarafından dün gece uzaya fırlatılan Falcon Heavy roketi tüm dünyada heyecanla izlenirken, roketle birlikte Mars'a doğru yola çıkan Tesla Roadster marka araçla ilgili bugün göğsümüzü kabartan bir gelişme yaşandı. Elon Musk'ın sahibi olduğu SpaceX tarafından üretilen Falcon Heavy roketinden ayrılan kapsüller yeniden kullanılmak üzere dünyaya dönerken, roket içerisindeki yine Musk'a ait Tesla Roadster marka araç ise Mars'a doğru yol almayı sürdürüyor. Uzaya yollanan ilk araba ünvanını kazanan Tesla'yla ilgili şaşırtıcı gerçekse bugün Maliye Bakanı Naci Ağbal tarafından kamuoyuna duyuruldu.  Basına yaptığı açıklamada, Tesla Roadster marka araç için uygulanan %45'lik ÖTV'nin tamamen Türk Maliye uzmanları tarafından ülkemizde üretildiğini belirten Ağbal, Türkiye'nin bu hamlesiyle   olma ünvanın kazandığını da sözlerine ekledi. Konunun, geçtiğimiz aylarda Elon Musk'ın Türkiye'ye yaptığı ziyaret sırasında gündeme geldiğini ifade eden Ağbal, ülkece göğsümüzü kabartan başarı hikayesinin arka planında yaşananları ise şu sözlerle aktardı:   "Sayın Cumuhurbaşkanımız'la yaptığı görüşmede Elon Bey bu projesinden de bahsedince Cumhurbaşkanımız 'E tamam da bu arabanın vergisini nasıl hallediyorsunuz?' diye soruyor Tabii başta bir şaşkınlık oluyor karşı tarafta, belli ki o zamana dek bunu düşünmemişler. 'Mars'a gideceği için biz vergi olayını düşünmedik pek' diye yanıt gelince Cumhurbaşkanımız 'Olur mu ya öyle şey? Vergisiz araba gider mi? Gelin bunun vergisini de biz yapalım. Çorbada bizim de tuzumuz olsun' diyerek teklifini iletiyor. Karşı taraftan da olumlu yanıt gelmesiyle birlikte konu bakanlığımıza intikal etti. Derhal çalışmalara başlayıp kısa sürede bu işin altından kalktık..." Bakan Ağbal, daha evvel farklı elektrikli ve hibrid araç modelleriyle birlikte Tesla Roadster için de ÖTV çalışmasında bulundukları için süreçte fazla zorlanmadıklarını belirterek, "Sadece işte oksijensiz ve yerçekimsiz ortamda matrahta bir sapma olur mu, 400 milyon kilometreden sonra vergi dilimi değişir mi gibi teknik konular bizi biraz yordu diyebilirim. Allah'ın izniyle onları da eksiksiz bir şekilde tamamlayıp SpaceX firmasına tam zamanında vergi bildirimini yaptık" ifadelerine yer verdi.  Çalışmanın önümüzdeki yıllarda uzaya yollanacak yerli üretim araçların vergilendirilmesi noktasında geleceğe ışık tuttuğunu da belirten Bakan Ağbal, Tesla'nın Mars yörüngesinden yollayacağı ilk ÖTV verilerini heyecanla beklediklerini söyleyerek açıklamalarına son verdi.