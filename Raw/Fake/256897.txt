Olympos'ta "Denizden azcık içeri doğru, ormanın orda ya" Şeklinde Tarif Edilen Pansiyonu Bulmaya Çalışan Grup Afyonkarahisar'a Vardı Yaz tatillerini geçirmek üzere 4 gün önce Olympos’a gelerek kalacakları pansiyonu aramaya başlayan 7 kişilik grup bugün sabah saatlerinde Afyonkarahisar’a vardı. İstanbul’daki arkadaşlarından aldıkları “Olum mutlaka Poseidon’da kalın, Ekrem abi çok kafadır” tavsiyesiyle yola çıkan kafilede, pansiyonu bulmaya dair umutlar hızla tükenirken; Afyon Valiliği gençlere sahip çıktı. “Bunlar bungalov sever, doğal yaşam sever” görüşüyle harekete geçen Valilik, kafileyi Ankara-Antalya karayolu'nun 14. kilometresinde bulunan konteynırlara yerleştirdi. Grubun içerisinde “Afyon çok bozmuş yalnız yaa” şeklindeki yakınmalarsa sürüyor... 7 kişilik talihsiz grubun üyelerinden Berk Canartan (25) yaşananlara dair ilk açıklamayı yapan isim oldu. İstanbul’da aldıkları tavsiye üzerine Olympos’a varmalarıyla beraber Poseidon Pansiyon & Bungalow Houses’ı aramaya koyulduklarını belirten genç, “Valla işte denize sırtınızı verin ormana doğru biraz yürüyeceksiniz dediler. Pansiyonun bahçesinde hayvanlar var, çok sevimli dediler. Başlarda gerçekten tavuklar falan vardı, sonra kurt indi, iki farklı ayının saldırısına uğradık... Ama işte ‘denize nasılsa otostopla gideriz ya, önemli olan doğayla böyle başbaşa olmak’ görüşümüzden ötürü devam ettik” sözleriyle yolculuklarını özetledi. 4 günlük zorlu parkurun ardından bir sabah sucuk kokuları duyarak takip etmeye başladıklarını kaydeden Canartan, ağaçların arasından İkbal tabelasını gördüklerinde sevinç gözyaşlarına boğulduklarını aktardı. Poseidon Pansiyon’u kendilerine tavsiye eden arkadaşlarını da anmayı ihmal etmeyen yorgun genç, “Şu an muhtemelen Erdek’te teyze yazlığında bir eli yağda bir eli balda tatil yapan bir takım şerefsizlerden bunun hesabı elbet sorulacak. Ben size kışın bi Şen Erciyes Zirve Otel’i tarif edeyim de dönüşte Akut getirir artık sizi” şeklinde gözdağı verdi. Grubun içerisinde zorlu yolculuktan keyif aldığını belirtenler olması ise şaşkınlık yarattı. Yaptıkları yürüyüşün uzun zamandır aradığı trekking’e karşılık geldiğini kaydeden Ceren İdil Arman (26) güneşin doğuşuyla beraber Afyon’a doğru yoga yapan tarihteki ilk insan olmanın da gururunu taşıdığını söyledi. Arman, “Yalnız ne yalan söyliyim Afyon bozmuş ya. Piyasa olmuş gibime geldi benim. Bence yürümeye devam etmemiz lazım. Şu an 7 çakramızın tam 6’sı açılmış durumda” sözlerinin ardından grup içerisinden bir arkadaşının vurduğu odunla alın bölgesindeki 7.çakrası da dikiş gerektirecek biçimde açılarak yere yığıldı. Gençlerin Afyon’a vardığının haber alınmasının ardındansa Valiliğin derhal devreye girdiği öğrenildi. Doğal yaşam aşığı grubu yerlerini yadırgamamaları için karayolu kenarındaki kırsal alana yerleştiren Valilik yetkilileri, kafilenin Afyon turizmine yepyeni bir katkı sunmasını umut ettiklerini belirttiler. Vali Yardımcısı Ali Osman Dazkırı “Valla bizde bungalov yok ama konteynır da iş gördü şimdilik. Afyon’da bıyıklarını kesmemiş bir tane eski solcu bulabildik. O da pansiyon sahibi gibi davranmayı kabul etti sağolsun. Bizim hanım da böğürtlen reçeli yapıyo hayatında ilk kez. Zira sabah verdiğimiz tarhana çorbasına çocuklar tepki vermedi.” sözleriyle yapılan çalışmaları aktardı. Son olarak “Ben gidiyim şunlara bi müzik açayım. Bu çocukları kaçırmamamız lazım, turizm madeni bunlar” diyen Vali Yardımcısı, yanında getirdiği ‘Afyon Düğünleri-3’ kasetini Pink Floyd’un yeni albümü olarak kabul ettirmeye çalışmak üzere gençlerin konteynırlarına gitti.