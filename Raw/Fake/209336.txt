Geri Dönüş Trafiğine Yakalanan Binlerce PKK'lı, Kırsal Alanda Mahsur Kaldı Abdullah Öcalan’dan gelen sınır dışına çekilme çağrısının ardından hazırlıklarını tamamlayarak Kuzey Irak'a doğru harekete geçen PKK kafilelerinin dönüş yolculuğu çileye dönüştü. Özellikle Cudi, Gabar ve Kandil’e uzanan ana arterlerde uzun kuyruklar oluşturan PKK’lılar “normal zamanda 20 kilo teçhizatla 3 saatte aldığımız yolu inanın 9 saattir gelemedik. İnsanın isyan edesi geliyo ama işte hiç isyan edilecek zaman değil” diyerek tepkilerini dile getirirlerken, trafikte mahsur kalan örgüt üyelerine su, şarj cihazı ve fındık satan esnafsa barış sürecinin bölgeye getirdiği ekonomik canlılıktan memnun görünüyor. Binlerce militanın Diyarbakır, Tunceli, Erzurum, Elazığ, Ağrı, Van, Bitlis, Muş ve Bingöl kırsalından aynı anda harekete geçmeleri nedeniyle Mardin-Dargeçit, Batman-Sason, Şırnak-Beytüşşebap ve Hakkari-Yüksekova'da bulunan geçiş güzergahları ve ara bağlantı yollarında trafik yoğunluğu akşam saatlerinden itibaren had safhaya ulaşmış durumda. Araç bulabilen PKK'lıların araçlarla, geri kalanlarınsa binek hayvanlarıyla ve yayan olarak apar topar yola koyulmalarının ardından çekilme yolu üzerinde uzun kuyruklar oluşurken, örgüte yakın kaynaklar saatlerdir trafikte mahsur kalan PKK’lıların sinirlerinin bir hayli gergin olduğunu aktarıyorlar. Örgüt tarihinde ilk kez trafik sorunuyla karşılaşmanın şaşkınlığını yaşayan PKK üyeleri ise, çekilme kararının kendilerine son anda iletilmesinden ve organizasyondaki bozukluklardan şikayet ederek, mağduriyetlerinin giderilmesi için yetkilileri göreve çağırdılar. Gabar çıkışında yaklaşık 7 saattir yolda olduğunu belirten Bahori kod adlı Rahman Türkten, "Valla 3 saattir olduğumuz yerde duruyoruz. Yolun ne zaman açılacağı belli değil. Söylediklerine göre ileride 4 katır birbirine girmiş. Onların kaldırılmasını bekliyoruz" derken, özellikle katır kullanmayı bilmeyen kadın sürücülerin yol açtığı kazalar nedeniyle trafiğin sık sık tıkandığını dile getirdi. Bir başka PKK’lı Rojda Derdalan ise "Şimdi bakıyorsunuz her katırda bir tane adam var. Sonra vay efendim trafik oldu diye şikayet ediyorlar. 2-3 kişi birleşip bir katıra binsen bak bakalım trafik falan kalıyor mu?" diyerek örgüt içinde toplu taşıma kültürünün gelişmesi gerektiğini vurguladı.   Yöre halkıysa genel olarak artan trafikten memnun görünüyor. Cizre-Uludere yolu 18. kilometrede bölgenin ilk dinlenme tesisini açan Feyzullah Kanaklı, bugüne dek bölgede ilk kez trafik yaşanmasından ötürü sevinç içinde olduklarını belirtti. “Yani aslında dinlenme tesisi değil de, geçenlere su, peçete falan satarken birden işler büyüdü. Bu saatten sonra yardım ve yataklıktan almazlar inşallah” diyen Kanaklı, oluşan PKK’lı trafiğini gösteren herhangi bir uygulama olmadığından yol durumu konusunda da geri çekilenlere tesis olarak destek verdiklerini ifade etti.   "Dün akşam saatlerinden itibaren Gabar ve Gabar'dan çıkan arterler yoğun; Zilan Deresi-Cudi-Kandil istikameti zaman zaman akıcı ancak özellikle mesai bitiminde kilitlenebiliyor..." sözleriyle güncel durum hakkında önemli bilgiler veren Kanaklı, son olarak tüm sürücülere yola çıkmadan önce mutlak suretle eşek ve mekap bakımlarını yapmalarını hatırlatarak kazasız yolculuklar diledi.