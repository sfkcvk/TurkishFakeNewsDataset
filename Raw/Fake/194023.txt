Sevgilisi ile Bir Haftadır Kavgalı Olan Burak Tarım, En Azından Mevzunun Ne Olduğunu Öğrenebilmek İçin Yoğun Çaba Sarfediyor Yaklaşık iki yıldır süren Burak Tarım (23) – Pelin Bozok (21) ilişkisi, son bir haftadır tarihinin en gergin günlerini yaşıyor. Tansiyonun her geçen gün yükseldiği gerginlikle ilgili olarak bu sabah basın mensuplarının sorularını yanıtlayan Burak Tarım, "Şu an herkes gibi ben de ne olduğunu anlamaya çalışıyorum. Geçen cumartesi dışarıda gayet güzel vakit geçirmiştik ancak o günden beridir bir suratsızlık, bir nemrutluk... Bilmiyorum" derken, sorunun ne olduğu ile ilgili sorularına karşılık sadece "sen şimdi benim neye kızdığımı gerçekten bilmiyor musun Burak!" şeklinde yanıt alabildiğini ifade etti. Her şeyin fitilini ateşleyen o talihsiz cumartesi gününü net olarak hatırladığını söyleyen genç sevgili, Pelin'le birlikte geçirdikleri son mutlu günü basın mensuplarının önünde masaya yatırdı. "Önce sinemaya gittik, oradan da bir arkadaşın doğum gününü kutlamak için bir bara... Şimdi, parçaları birleştiriyorum: üzerimde bana aldığı kazak vardı. Kıyafetten bana kızmış olamaz..." şeklinde konuşmasına başlayan Burak Tarım, "Film desek, 'To Rome With Love'’a gittik. Yani öyle elim kolum da pek oynamadı filmde, en azından yer göstericinin gelip uyaracağı bir durum yaşanmadı. Kızsa geçen sefer ona kızardı çünkü, o da değil demek ki. Ne oldu acaba, Woody Allen’a falan mı kızdı ki? Hiçbir fikrim yok inanın" diyerek, henüz çözüme pek yaklaşamadığını belirtti. Arkadaşlarının doğum gününde yaşananları da sorgulayan Burak Tarım, gittikleri barda çok fazla gözüne çarpan bir şey olmadığını ifade etti. Doğum gününün Pelin ile çok sevdikleri ortak bir arkadaşlarına ait olduğunu belirten Tarım, "Yani, şimdi Pelin Ece'yi sever. Onu biliyorum. Hani arada kıskanma gibi mevzular olur mu diyorum ama yok yani, Pelin öyle bir kız değil" derken, gecede 5 dakika başkasıyla ilgilendiyse, hemen peşi sıra 5 dakika da sevgilisi Pelin'e vakit ayırdığının özellikle altını çizdi. Evlerine giderken bindikleri taksinin şoförüyle alkolün de etkisiyle yol boyunca siyasetten futbola birçok konuda konuştuklarını dile getiren Burak Tarım; "Hani bakıyorum, bakıyorum; En geçerli neden buymuş gibi geliyor" dedi. O gece, alkolün de etkisiyle Alex'in gidişini haklı bulduğunu hatırlatan Tarım, "Konuyu gereksiz yere uzattım galiba. Belki sebep bu olabilir, haklıdır, kalması gerektiğini düşünüyordur. Ama yani onu da kaç kere sordum, 'Ya Burak, ne alakası var yaa' diyerek beni yine tersledi" ifadelerine yer verdi. Ne olduğunu bilmese de, Pelin ile aralarındaki problemi çözmek için her yolu deneyeceğini de vurgulayan talihsiz genç; "Şu saatten sonra sorunun ne olduğu, çok da önemli değil açıkçası. Ben muhtemel sorunların hepsinin üzerinden bir kez geçip, özür dileyerek bir şekilde Pelin'in gönlünü alacağımdan eminim" şeklindeki sözleriyle, her şeye rağmen umudunu koruduğunu da gözler önüne serdi. Pelin'in arkadaşları ise gerilim ile ilgili olarak "Valla Pelin durduk yere böyle yapacak bir kız değil. Kendi özelleri olduğu için biz de sormadık ama Burak muhtemelen çok yanlış yapmış, en kısa zamanda bunu telafi etmeli yani" görüşünde birleşirlerken, zar zor ulaşılarak konu hakkında bilgi almaya çalışılan Pelin Bozok: “Burak’a sorun, o ne yaptığını herkesten daha iyi biliyor” açıklamasıyla yetindi. Haber yayına hazırlandığı sırada çiftin arasındaki gerginlik sürerken, son olarak Pelin Bozok'tan gelen "6 ay önce de aynı şeyi yaptın sesimi çıkarmadım..." şeklindeki sms, krizin nedenini bulma konusunda zayıf da olsa bir umut ışığı doğurdu.