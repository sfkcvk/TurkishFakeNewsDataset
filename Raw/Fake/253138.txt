Yanlışlıkla Umre Kafilesine Kapılan 27 Kişilik Sakallı Hipster Grubu Kutsal Topraklara Ulaştı... Dün akşam saatlerinde festival ring aracı sanarak Umre organizasyonu yapan bir tur şirketinin servisine binen 27 kişili sakallı Hipster grubuyla ilgili endişeli bekleyiş Mekke'den gelen müjdeli haberle sona erdi. Diyanet İşleri Başkanlığı, grubun Umre’ye giden kafilenin arasına karışmalarının ardından Mekke’ye sağ salim vardığını belirtirken, Hipster’ların sağlık durumlarının iyi olduğu ifade edildi.  Umre organizasyonunu gerçekleştiren tur firması yetkilisi Mustafa Bulandar’ın Mekke’den aktardığı ilk bilgilere göre hacı adaylarının arasına karışan Hipster grubu ilk aşamada fark edilemedi. “Ben bunları uçağa bindirirken hepsinin kulağında duran dev kulaklıklardan kıllanmıştım, aralarında dar, bordo renkte ihram giyenler vardı. Böyle hacı mı olur demiştim ama o an konduramadım. Parayla imanın kimde olduğu belli olmaz neticede” diyen Bulandar, karışıklığın önlenemediğini itiraf etti. Standart bir hacı kafilesinin uçak kalkışı esnasında mutlak suretle salavat getirdiğini belirten Bulandar, “Salavatı duyunca içlerinden biri 'ee ben bunu biliyorum ya, İranlı bir etnik indie grubunun...' diye yanındakilere ahkam kesmeye başladı. O zaman aha dedim bunlar Hipster” sözleriyle, durumun tam olarak kalkışta anlaşıldığını dile getirdi. Hipster cephesinde ise Mekke’de konuya ilişkin ilk açıklamayı yapan Burak Terkiz (24) oldu. Terkiz, İstanbul’da yaşananları “Minibüs önümüzde duruyordu, baktık içinde bizim gibi tipler var. Heralde yine dağ başındaki bir festivale servis kaldırıyorlar diye düşünüp bindik. Havalimanında aniden küçük çocuklar elimizi öpüp ‘Allah kabul etsin’ demeye başladı. Sonra işte uçakta bulduk kendimizi” şeklinde özetledi. Şu ana kadar önemli bir sıkıntı çekmediklerini kaydeden Terkiz, ortamın atmosferini "abi çok acaip kafalar ya" sözleriyle anlatırken, hacı tasından kolçaklı saate, yeşil taşlı yüzükten bastona dek henüz piyasa olmamış birçok aksesuar keşfetmekten duyduğu memnuniyeti ifade etti.  Karışıklık üzerine bir bildiri yayınlayan Diyanet İşleri Başkanlığı ise, durumda endişelenecek bir taraf olmadığını vurguladı. Hacı kafilesine karışan Hipster’ların Mekke’ye varır varmaz hortumla yıkanarak abdestlerinin alındığını belirten Diyanet yetkilileri, tüm grubun sağlık durumunun iyi olduğunu kaydetti. Hacı adaylarını, 'Onlar da Allah'ın kulu' diyerek Hispter’lardan korkmamaları yönünde uyaran Başkanlık, hazırlanan “Sakallı Hipster’la Hacı Adayını Ayırt Etme Yolları” broşürünün de yola çıkarıldığının altını çizdi. Kamuoyuyla da paylaşılan broşürden göze çarpan bazı maddeler şöyle; Kulaklarına bakın: Hipster’lar müzik dinleyebilmek için koca koca kulaklık takarken, gerçek hacı adayları genellikle herhangi bir şeyi duyabilmek için duyma cihazı takarlar. Hacıyağı kullanın: Arada bir üzerinize damlatacağınız birkaç damla hacıyağı, etrafınızda yalnızca gerçek hacı adayların kalmasını sağlayıp, Hipster'ları bir anda uzaklaştıracaktır.  Espadrillere dikkat: İstisnalar vardır muhakkak ama bugüne kadar espadril giyen hacı adayına rastlamadık. Bu sebeple hacı ve Hipster’ı ayakkabılarından da ayırmak mümkün. Gerçek bir hacı, çorap üstüne giydiği cırtcırtlı sandaletleriyle dünyanın her yerinde tanınabilir. Check-in kontrolü: Şeytan taşlama alanına, tavafa ya da Medine’ye gidildiğinde "Ooo çok hip mekanmış" diyerek Facebook'tan check-in yapmaya kalkanların tamamı Hipster’dır. İtimat etmeyiniz.