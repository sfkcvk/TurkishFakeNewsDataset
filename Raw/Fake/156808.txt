Vizeleri Kaldırabileceğimiz Yeni Uygarlıklar Bulma Umuduyla Güney Amerika'ya Yollanan Dışişleri Heyetinden 2 Gündür Haber Alınamıyor Ardı ardına yaptığı ataklarla irili ufaklı pek çok ülkeyle vizeleri kaldırmayı başaran Dışişleri Bakanlığı'nda bugünlerde endişeli bir bekleyiş hakim. Ukrayna, Şeyseller ve Belarus'un ardından vizelerin kaldırılabileceği yeni uygarlıklar bulma umuduyla törenlerle Güney Amerika'nın iç kesimlerine keşif gezisine gönderilen Dışişleri heyetinden 2 gündür haber alınamazken, heyetin son olarak Şili civarında adı açıklanmayan bir yarı özerk bölgeyle vizeleri kaldırıp serbest ticaret anlaşması imzalamak üzere olduğu tahmin ediliyor.
 
Yaklaşık 1.5 aydır bölgede bulunan 6 kişilik heyet, bu süre zarfı içerisinde başta Paraguay, Bolivya ve Guayana olmak üzere birçok devlet ve özerk bölgeyle vizeleri kaldırma başarısı gösterirken, Ant Dağları'nın eteklerinde 2 yeni bitki türü keşfederek bilime de önemli katkılarda bulunmuştu.