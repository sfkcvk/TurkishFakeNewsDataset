1 Ay İçinde 3. Kez Türkiye'ye Gelen ABD Dışişleri Bakanı Kerry: ''Webo'yla tek forvet niye çıkıyosun sen? Sow niye kulübede?'' Suriye Halkının Dostları Grubu'nun toplantısına katılmak için bir kez daha Türkiye'ye gelen ABD Dışişleri Bakanı John Kerry, toplantının ardından yaptığı açıklamalarla herkesi şaşırttı. Ülkemize son bir ay içindeki 3. ziyaretini gerçekleştiren Kerry, Suriye'deki muhalefete silah desteği ile ilgili bir soruya karşılık, "Ya siz onu bırakın da şampiyonluk gitti esas" sözleriyle yanıt verirken, Aykut Kocaman'ı Gençlerbirliği maçındaki hatalı kadro tercihleri nedeniyle ağır sözlerle eleştirdi. Son zamanlarda sık sık gidip geldiğinden Türkiye Ligi'ni yakından izleme fırsatı bulduğunu ifade eden John Kerry, Fenerbahçe'nin şampiyonluktan uzaklaşmasına Aykut Kocaman'ın korkaklığının neden olduğunu iddia etti. Basın mensuplarının şaşkın bakışlarına aldırış etmeden sezonun en önemli maçına Aykut Kocaman'ın tek forvetle çıkmasının inanılmaz olduğuna değinen John Kerry, "Ya Galatasaray senden önce oynamış, maçı kazanmış sen daha tek forvet Webo ile oynuyosun. Kalmış şurada 4-5 hafta, elinde kim varsa, tankınla topunla tüfeğinle saldırsana be adam" diyerek eleştirilerinin dozajını artırdı. Fenerbahçe'nin kadro kalitesinin çok altında futbol oynadığını söylerken araya giren muhabirlerin, "Sayın Kerry, Başbakan Erdoğan'ın Gazze'ye gitme konusundaki ısrarı karşısındaki tutumunuz nedir?" şeklindeki sorularını bir süre duymazdan gelen ABD Dışişleri Bakanı, sonunda "siz başka bir şey bilmez misiniz arkadaşım?" diyerek patladı: "Bakın son kez uyarıyorum, bir daha bana Ortadoğu'da neler oluyor diye soran olursa çok ağır konuşacağım. Elinin körü oluyor afedersin. Kim nereye gidiyorsa gitsin, bana ne? Ben gelip talimatları iletip gidiyorum. İlla soru soracaksanız Bana Fener'i sorun, Survivor'ı sorun, o kadar gelip gidiyoruz Beyaz Şov'a bir konuk edin. Bunlarla gelin bana..." Ortadoğu'dan da, Şii'sinden de Sünni'sinden de artık kendisine gına geldiğini kaydeden Kerry, "Kimse yanlış anlamasın ama sırf bu ay buraya 3. gelişim. Her gelişim de bir dert. Suriye'siyle ayrı, Türkiye'siyle ayrı, İsrail'iyle ayrı uğraşıyorum. Tamam, herkesin memleketi kendine güzel ama neticede buralar benim için şark hizmeti gibi bir şey. Ha, ben Wahington'dan da hallederim işlerimi. Sonuçta bunun telefonu var, skype'ı var ama işin ucunda harcırah olduğu için mecbur kalkıp geliyorum. Hayırlısıyla şu Mortgage bitsin senede bir anca görürsünüz yüzümü..." sözleriyle içinde bulunduğu sıkıntılı durumu gözler önüne serdi. Uçağa yetişmek zorunda olduğundan açıklamalarını kısa kesmek zorunda olduğunu ifade eden John Kerry, "Yanlış anlamayın, İstanbul güzel. Boğaz falan şahane ama senede 3-5 gün gelip gezip gidicen, o zaman güzel. Yoksa çekilmez. Neyse ben 2 haftaya yine geliyorum. Fener-Cimbom maçına bilet aldım" derken, son olarak basın mensuplarında da ufak bir ricada bulundu: "Aklınızda olsun Cihangir-Gümuşsuyu tarafında kiralık ev bakıyorum. Öyle otel falan olmuyor artık. Şöyle 1 oda 1 salon eşyalı uygun bir şey görürseniz haber edin..."