Psikoloji Kongresinde Arşivomani Hastalığı Tartışıldı Bu haftasonu İstanbul’da düzenlenen 3. Psikoloji Kongresi’ne Psikolog Dr. Eray Lape’nin “Modern İnsanın Yeni Hastalığı: Arşivomani” konulu bildirisi damgasını vurdu. Lape, arşiv yapan modern bireyin çaresizliğine dikkat çektiği konuşmasında, gerekli önlemler alınmadığı takdirde insanlığın artık sinema ve müzik alanındaki yapıtları izleyemez hale geleceğini iddia ederken, kendisinin de aynı dertten mustarip olduğunu samimi bir şekilde itiraf etti.

 

Konuşmasına modern insanların bilinen dertleri olan stres, depresyon, yalnızlık, varoluş kaygısı gibi problemlerden bahsederek başlayan Dr. Lape "Ancak bu sorunlar artık psikoloji biliminden ziyade bağımsız sinemanın ilgi alanına girdiği için bunların üzerinde durmaya gerek görmüyorum. İsteyen gider festivaldeki herhangi bir filme girip tekmilini birden izler." diyerek konuyu esas bahsetmek istediği mesele olan "arşivomani" hastalığına getirdi. 
 
Özellikle internetin yaygınlaşması, bilgisayarlardaki hafıza kapasitesinin genişlerken aynı zamanda giderek ucuzlaması gibi gelişmelerin kişiler arasında dosya paylaşımını kolaylaştırdığını ve bunun da arşivomaniyi tetiklediğini belirten Lape, “Mesela sadece benim yaklaşık olarak 120 bin tane mp3’üm ve bir o kadar da video, fotoğraf ve pdf dosyam var; üstelik bu rakamlar her geçen gün artmaya devam ediyor” dedi. Samimi itiraflarına devam eden Lape "Sadece bunlarla sınırlı değil tabii ki. Daha bunun sineması var, dizisi var. Yeni filmler, Oscarlı filmler, imdb-250, Al Pacino fimleri, Cannes film festivali, Venedik, Berlin, İtalyan sineması, anime'ler, eleştirmenlerin seçtiği son 10 yılın en başarılı bağımsız filmleri, mature, teen, asian  vs. derken bir baktım ki 13.000 tane Divx’im olmuş. Bunların üzerine bir de son 15 yılda çekilmiş tüm dizileri de eklersek, tablonun vahameti ortaya çıkıyor.” dedi.
 
Yine kendisinden örnekler vererek konuşmasına devam eden Lape, son iki yılda 3400 yeni film indirdiği halde bilgisayarda tek bir film bile izleyemediğini, hatta televizyonda çıkan filmleri bile “Nasıl olsa elimde var.” diyerek geçiştirdiğini itiraf ederek, arşivomaninin yarattığı esas tehlikeye dikkat çekti. 
 
Neredeyse bugüne dek çekilmiş her filmi ismen ve dosya büyüklüğü olarak tek tek bildiğini ama hiçbirini izlemediğini pişmanlıkla ifade eden Lape, arşiv yapmaya başladığı günden beridir yaptığı tek işin dosya kaydedip, klasör düzenlemek olduğunu belirterek ekledi: “Ama hangi birini izleyeceksin ki kardeşim; en iyisi şimdi indir, sonra bir ara bakarsın. Aslını isterseniz 'Ölmeden önce izlenmesi gereken 100 filmi' gerçekten ölmeden önce izleyebilirsem o bile yeter bana.” 
 
Oturumun soru-cevap bölümü ise arşivomaniyle mücadele yolları üzerine hararetli konuşmalara sahne oldu. Bir izleyici tarafından getirilen “toplu Shift-Delete günleri” düzenlenmesi teklifi bir süre gündemi meşgul ettiyse de Dr. Lape, “Kıyamıyorsun ki onca dosyaya… hadi bir kere kıysan bile sonra tekrar indiriyorsun, aynı işi iki kez yapıyorsun” diyerek öneriye karşı geldi. Sert tartışmaların ardından “İyisi mi sonuna kadar gidilsin, her şey arşive alınsın, arşivlenecek hiçbir medya kalmasın” önerisinin oybirliğiyle kabul edildiği kongre, katılımcılara bedava rapidshare premium hesabı dağıtılmasıyla sona erdi.