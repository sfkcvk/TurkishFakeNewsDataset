İskoçya Ayrılık Referandumunda Türkiye Temkinli: "Şimdi yarın bunlar barışır, kötü olan biz oluruz..." Yaklaşık 4 buçuk milyon seçmenin Birleşik Krallık'tan ayrılıp, ayrılmama konusunda karar vermek için sandık  başına gittiği İskoçya'nın İngiltere ile olan ilişkisine, Türkiye temkinli yaklaşıyor. İki ülke arasına girmenin yanlış olacağı görüşünde birleşen Dışişleri Bakanlığı'ndan yapılan açıklamada "Ne desek yanlış anlaşılır. Bugün referandumu bekleyelim, bakalım napıyo çocuklar. Sonra yarın öbür gün kötü olan biz olmayalım" ifadeleri yer alırken, iki ülkenin de alacağı her türlü karara saygı duyulacağının da altı çizildi. Çiçeği burnunda Dışişleri Bakanı Mevlüt Çavuşoğlu'nun çalışma ofisinde ağırladığı gazetecilere yaptığı açıklamalar, Türkiye'nin uluslararası alanda 'İki ülke arasına girilmez' politikası izleyeceğini kanıtlar nitelikteydi. İskoçya'nın yıllardır ayrılığı düşündüğünü ve kesin bir karar vermek için defalarca kapılarını çaldığını belirten Çavuşoğlu, iki ülkeden de nasıl illallah ettiklerini şu sözlerle anlattı: "Ya var ya, İskoçya'sı ayrı konuşuyo, İngiltere'si ayrı konuşuyo. Birleşik Krallık bambaşka şeyler anlatıyo, Büyük Britanya yok o öyle değil böyle diyo. Bunlar artık Allah affetsin, nasıl ilişkiler kurmuşlar, nasıl bir yumak olmuşlarsa hiiiiç bulaşmamak en iyisi. Kim nerenin üyesi, futbol takımları ayrı da olimpik takımları neden tek belli değil... Lut kavmi resmen... İskoçya her konuşmasında, 'Bu sefer kesin bitti' diye ayak yapıyo ama bi gün sonra bakıyosun, David Cameron ile elele, kolkola açıklamalar... Yok yok, napıyolarsa  yapsınlar, bıraktık. Biz karışmıyoruz"... Türkiye olarak kendilerinin de zor bir dönemden geçtiğini ve gerek Güneydoğu'daki problemler, gerekse de paralel yapılanma yüzünden yaşadıklarının görmezden gelindiğini söylediği sırada duygulandığını gizleyemeyen Çavuşoğlu, "Varsa yoksa onların problemleri, onların dertleri. Yemin ediyorum bıktık artık, BIK-TIK" derken, gözyaşlarına hakim olmakta güçlük çekti. Bu esnada telefonuna gelen bir mesajla konuşmasına ara vermek zorunda kalan Bakan Çavuşoğlu, "Hah işte, buyrun. Şimdi de Whatsapp'tan bana İngiltere Başbakanı'nın attığı mesajları yollamışlar. Bi de soruyo, 'Ne cevap vereyim?' Elinin körünü ver afedersin, elinin körünü... " diyerek, kısa süreli bir sinir krizi geçirdi. Mevlüt Çavuşoğlu, son olarak tüm dünya gibi bugünkü referandum sonucunu beklediklerini sözlerine eklerken, "Yani hemen başlamışlar, 'İskoçya ayrılırsa para birimi noolucak?' diye. Şimdiden maddiyat konuştuklarına göre, bu ilişki daha dikiş tutmaz" şeklindeki sözleriyle, referandurumun çok da önemli olmadığına dikkat çekti.