Son 20 Senedir Gençlik Dizilerinde Lise Öğrencisini Canlandıran Oyuncu, Kalp Yetmezliğinden Yaşamını Yitirdi Son yirmi senedir çeşitli televizyon dizilerinde lise öğrencisi rollerini başarıyla canlandırarak milyonların gönlünde taht kuran usta oyuncu Armağan Serter (51), dün akşam İstanbul, Gayrettepe'deki evinde ölü bulundu. Olayla ilgili olarak yapılan ilk açıklamada, Serter'in bir süredir tedavi gördüğü kalp yetmezliği nedeniyle yaşama veda ettiği belirtildi. 
 
Usta oyuncu Armağan Serter, geçtiğimiz gün kendisinden bir süredir haber alamayan komşuları tarafından Gayrettepe'deki evinde ölü bulundu. Çilingir yardımıyla eve giren komşuları, deneyimli oyuncunun yere yığılmış bedeniyle karşılaştılar. Yerde cansız yatan Serter'in avucunda sıkışmış bulunan ve içinde el yazısıyla "Pazartesi: Bed Bed, Mat Mat Mat, Din Din, Res" yazan mektup en başta intihar ihtimalini akıllara getirirken, polis tarafından yapılan ilk soruşturmada, kağıdın, oyuncunun bir sonraki dizisine ait ders programından bir bölüm olduğu ortaya çıktı. Gerçekleştirilen otopsi sonucunda sevilen aktörün ölüm sebebi ise "Ecel" olarak kayıtlara geçti.