Yunanistan'a İltica Etmeye Çalışan Zeybek Ekibi, Bornova İlçe Sınırına Varamadan Yakayı Ele Verdi... Hala Macaristan'a iltica eden halk oyunları ekibinin şokunu yaşayan Türkiye, bir skandalın daha kıyısından döndü. Yunanistan'da düzenlenecek Akdeniz Halk Dansları Yarışması'na katılma bahanesiyle bu ülkeye iltica etme hazırlığında olan İzmirli Zeybek ekibi, vatandaşların ihbarıyla Bornova İlçe sınırında kıskıvrak yakalandı. Zeybek kıyafetleri içindeki bir grup şahsın ağır hareketlerle Buca yönüne doğru ilerlediği yönündeki ihbarı değerlendiren İzmir Emniyet Müdürlüğü'ne bağlı ekipler, akşam saatlerinde düzenledikleri şok baskınla 12 kişiyi pasaportlarıyla birlikte ele geçirdi. Bornova Gençlik Halk Dansları ve Zeybek Topluluğu Derneğine'na üye oldukları belirlenen zanlılar, emniyetteki ilk sorgularında Yunanistan'a iltica etmek üzere Bornova'da bulunan dernek merkezinden 14 saat önce yola çıktıklarını itiraf ettiler. 1 hafta içinde Çeşme'ye vararak oradan tekneyle Kos Adası'na çıkmayı planladıkları öğrenilen zanlıların perişan durumda oldukları gözlenirken, ekibin lideri olduğu sanılan M.T adlı şahıs polise verdiği ifadede, "Macaristan'a iltica eden ekipten ilham aldık, onlar yaparsa biz de yaparız diye düşündük ama sanırım halk dansı seçiminde bir hata oldu. Arkadaşlarımın da başını yaktım, herkesten özür dilerim" sözlerine yer verdi.