Şirketin 5 Günlüğüne Yurtdışına Yolladığı Fırat Durgan, 2 Yıl Boyunca Paylaşacağı 400 Fotoğrafla Yurda Döndü Ermantek Makine'nin genç satın alma mühendisi Fırat Durgan (27), şirket vesilesiyle çıktığı 5 günlük Frankfurt seyahatini tamamlayarak bu akşam saatlerinde yurda döndü. Durgan ve beraberinde getirdiği 400 adet fotoğraf, 2 sene boyunca sosyal medyayı işgal etmeye hazır. İstanbul Atatürk Havalimanı'nında düzenlediği basın toplantısında yorgun olmasına rağmen oldukça mutlu görünen Fırat Durgan, cep telefonunda bulunan toplam 600'ün üzerinde fotoğraf ve video çalışmasını önümüzdeki 2 yıl boyunca Instagram hesabından sevenlerinin beğenisine sunacağının müjdesini verdi. 5 gün önce yine Yeşilköy'de başlayan nefes kesici yolculuğunun ilk karesinin uçak kanadı olduğunu söyleyerek takipçilerine ufak bir ipucu da veren genç mühendis, koleksiyonun içeriğini şöyle özetledi: “Valla uçak kanadı pozundan sonra işte Frankfurt Havalimanı'ndan otele gidiş kareleri var. Otel odasının genel görünümü, odanın manzarası, odadaki aynadan kendini çekme, otelden fuar alanına gidiş, fuar alanından şehir merkezine kısa bir yolculuk, merkezdeki bütün heykellerle birlikte çekilen selfie'ler, öğle arası, kahve molası, akşam yemeği, Alman birası, Alman birasının farklı bardakları, sosis, biraz daha sosis ve nihayet dönüşte Boğaz köprüsünün gece yukarıdan çekilmiş fotoğrafı… İnşallah atladığım bir şey yoktur ya…” Genç mühendis ayrıca "Sadece şunu söylemek istiyorum, Frankfurt'ta bulunduğum sürece paylaştığım o 37 fotoğraf var ya, onlar hiçbir şey. Esas malzemeyi henüz görmediniz" sözleriyle önümüzdeki aylar boyunca tüm takipçilerinin #tbt ve #frankfurt etiketlerine doyacağının da garantisini verdi.  Şu an için tek ihtiyacının şirketteki beleş wi-fi olduğunu vurgulayan Durgan, “Olum dev sosisteki adamla sarıldığım poz var ya ahah en az 150 like ben size diyim” sözlerinin ardından gazeteciler tarafından uyarıldı. Beşiktaş’ın yeni transferini beklediklerini kaydeden muhabirler, ayak üstü basın toplantısı düzenleyen genci, yakın çevresine sabır dilekleriyle uğurladı.