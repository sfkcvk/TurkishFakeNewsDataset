Contemporary İstanbul, 120 Bin Gönüllü Tarafından Çekilen 6 Milyon Fotoğraf ve Video Sayesinde 3 Boyutlu Olarak Sanal Dünyaya Taşınıyor... Bu yıl 13'sü düzenlenen Contemporary İstanbul, sanat dünyasında bir ilki gerçekleştirmenin gururunu yaşıyor. 3 gün boyunca etkinliği ziyaret eden 120 Bin'i aşkın gönüllünün Instagram'da paylaştığı 6 milyon civarındaki fotoğraf ve video sayesinde santim santim dijital dünyaya aktarılan Contemporary Istanbul, yakında 3 boyutlu olarak internetten de gezilebilecek.  Bugün sona eren etkinliğin kapanış toplantısında basın mensuplarıyla bir araya gelen Contemporary İstanbul Genel Direktörü Neslihan Kuzucular, "Hiç üşenmeden etkiniğin her anını ve her köşesini mümkün olabilecek tüm açılardan Insagrama'a yükleyen gönüllülerimize çok teşekkür ediyorum, hepsinin kadrajına sağlık." sözleriyle projenin hayata geçmesinde emeği olanlara teşekkür etti.  Etkinlikte sergilenen tüm çalışmaların en az 8 ayrı açıdan alınmış görüntülerinin özel bir yazılım sayesinde birleştirilmesiyle Contemporary Istanbul'un 3 boyutlu olarak internete aktarılacağını belirten Kuzucular, ''Başta amacımız sadece eserleri dijitale aktarmaktı ama ziyaretçilerimizin girişteki turnikelerden tuvaletlere kadar her yeri defalarce görüntülediklerini fark edince projeyi daha da geliştirme yönünde karar aldık. Lütfü Kırdar'ı ve İstanbul Kongre Merkezi'ni otoparklarına kadar komple sanala taşımamızın önünde hiçbir engel yok şu an. Tek yapmamız gereken 6 milyon görüntüyü indirip sisteme yüklemek ve selfie'lerdeki kafaları temizlemek'' ifadelerine yer verdi. Parayla yaptırılmaya kalkılsa yüz binlerce TL'ye mal olacak bu derece ayrıntılı bir görüntüleme işlemini tek kuruş talep etmeden gönüllü olarak yapan ziyaretçilerin çok zorlu bir görevin altından kalktığına dikkat çeken Contemporary İstanbul Genel Direktörü, İstanbullu sanatseverlerin bu azimleriyle tüm dünyaya örnek olduklarının da altını çizdi.