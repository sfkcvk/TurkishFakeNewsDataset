Alıcı Kılığına Giren Kaçakçılık Şube Ekipleri, Piyasa Değeri 15 Milyon Dolar Olan Tarihi Eseri 7.5 Milyon'a Kapatmayı Başardı... Antalya’da bir ihbarı değerlendiren Kaçakçılık ve Organize Suçlarla Mücadele Şube Müdürlüğü’ne bağlı ekipler, piyasa değeri 15 Milyon Dolar olduğu ifade edilen 13 parça tarihi eseri sıkı pazarlıklar sonucu 7.5 Milyon Dolar'a kadar indirmeyi başardı. Tarihi eserler için ödenen 1500 TL'lik kapora sonrasında kaçakçılardan henüz bir haber alınamazken, Antalya Emniyet Müdürlüğü operasyona katılan ekiplerin pazarlıktaki başarısına dikkat çekti. Basına yansımasının ardından tartışmalara yol açan ‘Olympos Çok Bozdu’ kod adlı tarihi eser operasyonu ile ilgili ilk açıklama Antalya İl Emniyet Müdür Yardımcısı Kasım Yetener’den geldi. “Tepkiler çok anlamsız ve tamamiyle emniyetimizi yıpratma amacı taşıyor. Biz elimizden gelen özveriyi gösterdik” diyen Yetener, kaçakçıya verilen 1500 liralık kaporanın bizzat operasyona katılan memurlar tarafından o esnada denkleştirildiğini aktardı. Deneyimli müdür yardımcısı, “O parayı orada toparlayamasaydık belki başkası kapacaktı malları. Arkadaşlar bu tarihi eser işi resmen kurtlar sofrası. En azından şimdi eserler devletimizin ve milletimizin hizmetinde. Yani adamlara ulaşabilirsek öyle olacak işallah...” sözleriyle, yapılan fedakarlıkların göz ardı edilmemesi gerektiğine vurgu yaptı. Pazarlık yapılan kaçakçıya 3 gündür ulaşılamadığının kendisine hatırlatılması üzerine “Arkadaşım biz pazarlığımızı yaptık, karşılıklı sözler verildi. Kaporamızı bıraktık. Operasyon tıkır tıkır devam ediyor, neyini sorguluyorsunuz artık siz?” diyen Yetener, basın mensuplarını art niyetli olmamaya davet etti. Mal sahibinin, telefonlara çıkmasa da elbet cevapsız çağrıyı gördüğü zaman kendilerine geri dönüş yapacağından emin olduğunu dile getiren Müdür Yardımcısı “Ya öyle kaçakçı diye düşünmeyin, biz adamın en önemli müşterisi halindeyiz şu an, kesin dönücek yani. En kötü ihtimalle Whatsapp’da last seen var elimizde, ordan kontrol ediyoruz adamı” sözleriyle güven verdi. Gelen tepkiler üzerine bir açıklama da Emniyet Genel Müdürlüğü Basın Sözcüsü Faruk Tayyar’dan geldi. Kaçakçıların 13 eser için kapıyı 15 milyon dolardan açtığını kimsenin unutmaması gerektiğinin altını çizen Tayyar, “Valla şahane pazarlık yapmışlar. %50 indirim az buz değil. Ha ne olurdu belki biraz daha asılsalar 7’ye de kapatırlardı, ama 500 bin dolar için biz personelimizi kimseye yedirmeyiz. 7.5 Milyon Dolar'ı da gözünüzde büyütmeyin. Bugün hangi müzeye koysan, giriş ücreti falan derken en geç 2 senede operasyon kendini amorti eder” sözleriyle de personeline sahip çıktı. Kıran kırana geçen pazarlıkla son bulan tarihi eser operasyonunun telsiz konuşmalarıysa Emniyet Genel Müdürlüğü tarafından basın mensuplarıyla paylaşıldı. İşte ‘Olympos Çok Bozdu’ operasyonunun perde arkası; - Şahin-1, Kartal... Kartal duyuyor musunuz? Son durum ne baskına gelelim mi? Tamam. - Kartal, Şahin-1... Şahin duyuyorum. Tuvalete kaçtım şimdi, Az bekleyin, ağırdan satıyor pez…. 13 milyona kadar düştü ama daha iner bu. Çözdüm ben herifi, halledicez biz hiç bozmayın... Tamam. - Şahin-1, Kartal, suç üstü koşulları olu... Kapattı... (Yanındakilere) Abi bu adamlar yakacak bizi... - Pıh Pıh. Şahin duyuyor musun? 10’a kadar indik… Ne diyosun bağlayalım mı bu fiyattan? Tamam. - Kartal anlaşılmadı? 10 ne? Gelelim mi diyosun? Tekrarla. Tamam. - Yok yok gardı düştü itin. 10 milyona kadar indirdik diyorum olum, valla başkası olsa 15'e kaktıracak ib... - Kartal, abi yanlış anladınız siz... Baskına gele… - Şahin bi dursanıza, biraz daha zorlayalım biz. Gelcem ben... - Kartal... (Yanındakilere) Buyur gene gitti... Abi içeri dalalım bence ya? - Şahin-1, adam 7.5 son diyor, mesai de bitti bitecek bence daha fazla da zorlamayalım. Yarı yarıya düşürdük zaten... - Kartal, çok büyük iş alıyoruz başımıza… - Yok yok 7.5 bizim de içimize sindi, sen şimdi eserleri görmedin ondan öyle diyosun… Valla iyi bağladık. Yarım kafalı kadın heykeli falan var, görmeniz lazım... - Kartal… Abi yakıyosun bak memuriyeti, sen gel de biz zaten alıcaz o.. - Şahin ürünleri görmedin konuşuyosun, oturduğun yerden konuşuyosun - Abi, rica ed... - Şahin şey diycem... Acilen ordan bi 1.500 lira toplasanıza çocuklardan, adama kapora bırakıcaz. Ben para çekmeye diye çıkar gelirim birazdan almaya... - Kartal, kartal... Gene gitti... Kartal duyuyor musun? Kartal senin... (anlaşılmıyor)