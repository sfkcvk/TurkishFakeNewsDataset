Şampiyonun Erken Belli Olması Halinde Gündeme Gelme İhtimali Olan Kilis, Bu Akşamki Başakşehir-Fenerbahçe Maçına Kilitlendi Kente yapılan yoğun roket saldırıları nedeniyle bir süredir Türkiye gündemine gelebilmek için yoğun çaba sarf eden Kilis’te gözler Süper Lig’e çevrildi. Son olarak Beşiktaş ve Fenerbahçe arasında nefes nefese geçen şampiyonluk yarışı nedeniyle gündemin arka sıralarında kalan Kilisliler’in tek dileği Lig'de düğümün erken çözülmesi… Bugüne dek gazeteye ilan vermekten maçta sahaya atlamaya dek birçok farklı yöntemle gündeme gelmeyi deneyen Kilis, umutlarını Süper Lig'in bitişine bağlamış durumda. Kilis'e Ses Ver Platformu’nun çağrısıyla kent meydanında toplanan vatandaşlar uzun süren tartışmaların ardından Süper Lig’deki şampiyonluk yarışının bitimini bekleme konusunda fikir birliğine varırlarken, platform sözcüsü Şeyhmus Biner “Evet arkadaşlar, yapacak bir şey yok. Gördünüz işte dün sahaya Kilis tişörtlü adam girdi, orada bile gol geçerli mi değil mi onu tartıştılar” diyerek durumun vahametine dikkat çekti. Şu an için en büyük umutlarının Başakşehir’in Fenerbahçe karşısında alacağı bir galibiyet olduğunu da ekleyen Biner, açıklamalarına şöyle devam etti: “Şimdi bu akşam Fener yenilse, haftaya Beşiktaş, Osmanlıspor karşısında turu atabilir. Hadi 2-3 gün de şampiyonluk coşkusu, tartışmaları falan deseniz, kısmetse bi 10 güne futbol gündemden düşer. O ara iyi bir atak yaparsak Avrupa Şampiyonası başlamadan önce aradaki boşluğu değerlendirme şansımız var. Velhasıl, bu akşam Fenerbahçelisi, Galatasaraylısı, Kilissporlusu tek yürek olarak Başakşehir’li olmalıyız. Dilimizde marşlar, bütün dualarımız turuncu-siyahlılar için... Nası? Lacivert mi? Tamam o da olur...” Şehrin gündemde daha üst sıralara çıkabilmesi için önlerindeki Survivor engelini de aşmaları gerektiğini kaydeden platform sözcüsü, “Ama baktık şimdi, onun finali taa Temmuz'da olacakmış. O zamana kadar ortada Kilis diye bir yer kalmama ihtimali çok yüksek” derken, şimdilik futbol gündeminden boşalan yeri iyi kullanmanın ellerindeki en iyi seçenek olduğunu kaydetti. Konuşmanın ardındansa vatandaşlar Başakşehirspor lehine coşkulu tezahüratlara başladılar. Kentte bazı evlerin balkonlarına turuncu-lacivertli bezler astığı görülürken, bayrak niyetine kullanılan bu materyaller valilikten gelen “Hah, iyice belli edin yerinizi” uyarısı üzerine kaldırıldı. Haber yayına hazırlandığı esnada tüm şehir nefeslerini tutmuş bir biçimde dev maçı beklemekteydi. Mikrofonlara yansıyan kimi vatandaş görüşleriyse şöyle oldu:  Ya insana ölmek çok koymuyor da, koca ülke yokmuşuz gibi davranıyor en çok ağrıma. Halbuki bizim yemeklerimiz de çok güz... Laaaan... Çok yakından geçti bu sefer!  Beraberlik de kötü sonuç değil. Kilis olarak düşme hattındayız. Artık her puan altın değerinde...  Edin Visca diyorum, başka bir şey demiyorum. Bugün Edin Visca maça kendini verirse, tamamdır bu iş. Haftaya Kilis'ten falan bahsedilir. Yani umarım...  Babam kombinesini almış Başakşehir’in. Bugün Fener’i yenerler, biz de sağ kalırsak seneye tüm maçlarına gidicez. Sözümüz var.