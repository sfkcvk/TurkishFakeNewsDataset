Otel Odasında Uyuşturucu Komasından Ölü Bulunan Genç, Büyük İhtimalle Ünlü Bir Sanatçıydı Geçtiğimiz günlerde Antalya'da bir otel odasında aşırı dozda uyuşturucu nedeniyle ölü bulunarak sevenlerini yasa boğan ünlü sanatçı Hüseyin Herdem'in (27), ünlü olmadığı gibi sanatçı bile olmadığı iddiası gündemi sarsmaya devam ediyor. Zamansız ölümü medyada ve sosyal paylaşım sitelerinde geniş yer bulan Herdem'in yaslı ailesi, evlatlarının sırf otel odasında uyuşturucudan ölmesi nedeniyle ünlü zannedildiğini iddia ederek "Kaç gündür söylemeye çalışıyoruz ama kopan gürültü yüzünden bizi kimse dinlemiyor. Hüseyin, o otelde çalışan normal bir insandı. Bavul falan taşırdı. Uyuşturucuyu nereden buldu bilmiyoruz" sözleriyle kamuoyunu tezcanlı olmakla suçladı. Ünlü sanatçı Hüseyin Herdem'in geçtiğimiz günlerde bir otel odasında uyuşturucu komasına girerek hayatını kaybetmesi kamuoyunda geniş yankı bulmuş, Herdem'in sevenleri ve sanatçı dostları genç yaşta kaybettiğimiz bu büyük yeteneğin ardından duygu dolu açıklamalar yapmışlardı. Ölüm haberinin duyulmasıyla birlikte Herdem Ailesinin Antalya'daki evlerinin önünde toplanan her yaştan yüzlerce hayranı ise, mumlar yakarak genç sanatçının sevilen şarkılarını hep bir ağızdan seslendirmek istemişler ancak sanatçının herhangi bir şarkısını hatırlayan çıkmadığı için "Dağlar dağlar"ı defalarca söylemekle yetinmişlerdi. Herdem'in ölümünün ardından bir basın toplantısı düzenleyen ünlü manken Seda Gülecin ise, merhumla geçmişte fırtınalı bir ilişki yaşadığını itiraf ederek, "Gözlerden uzak bir ilişkiydi bizimkisi. Şimdi bazılarının yaptığı gibi reklam aşkı değildi. Her şeye rağmen tertemiz başladı tertemiz bitti. Keşke ona söylemek istediğim her şeyi söyleyebilmiş olsaydım. Affet beni Hüseyin." sözleriyle yaşadığı pişmanlığı dile getirmişti. İddialara karşın, genç sanatçının vakitsiz ve trajik ölümünün sosyal medyadaki yankıları ise sürüyor. Sevenleri, Hüseyin Herdem'e ait olduğunu düşündükleri şarkıları, şiirleri ve rol aldığı sanılan filmlerden sahneleri paylaşarak ünlü sanatçıyı anarken, hayattayken Facebook'ta 87 arkadaşı bulunan Herdem için açılan hayran sayfasının üye sayısı da 2 gün içinde 120.000'i aştı. Söz konusu sayfada yer alan yorumlardan bazıları şöyle: Aslı Gülçin: "Sen şarkı söylemedin aslında... Bize yalnızlığını haykırmaya çalıştın ama duymak istemedik... En sevdiğim şarkılarından birinde de dediğin gibi "Tam 14 saat oldu, telefonum hiç çalmadı, içim yandı tutuştu, bir arayan olmadı...". Umarım gittiğin yerde mutlusundur Hüseyin..." Selçuk Özbey: "Her ölüm erken ölüm ama onunki gerçekten erken oldu. Özellikle "Issız adam", "Yalnız güneş şahitti" ve "İncir reçeli" filmlerindeki performanslarıyla beni çok etkilemişti. Çünkü rol yapmıyordu kendini oynuyordu... Seni çok özlüyoruz..." Ayşe Göynük: "Tanrı hep iyileri mi erken almak zorunda? Bu nasıl bir adalettir? İnanamıyorum, uyuyamıyorum, ağlayamıyorum... Canım acıyor Hüseyin, canım acıyor..." Nermin Candan: "Herkes onu Feriha'daki Osman'ın arkadaşı Nihat olarak tanıdı ama ben Hüseyin'i tiyatroda izleme şansına da erişmiştim. Gerçekten insanı insana insanca anlatan bir kardeşimizdi. Allah taksiratını affetsin..." Salih Gülçün: "İçim kan ağlayarak baktım duvarında son paylaştıklarına. En son Hadise'nin 'Aşk kaç beden giyer?' adlı şarkısını paylaşmış. Şarkıda soruyor ya 'Orada bana da var mı yer?' diye... Orada hepimize yer var Hüseyin. İşte hepimizin gideceği yer orası... Resmen hissetmiş sanki ölümün yaklaştığını..." Yaşanan gelişmelerin ardından bu sabah evlerinin önünde toplanan kalabalığa ve basın mensuplarına bir kez daha seslenen baba Cahit Herdem, "Arkadaşlar tekrar çok teşekkür ediyorum, acımızı paylaştınız, sevginizle teselli verdiniz ama bakın son kez söylüyorum Hüseyin gerçekten ünlü değildi. Kimle karıştırıyorsunuz bilmiyorum. Normal insanlar da otel odasında uyuşturucudan ölebilir, lütfen bunu kabul edin. Ayrıca hayır, cenazeyi Teşvikiye Camii'nden kaldırmamız da söz konusu değil..." sözleriyle iddiasını yineledi. Acılı babanın sözleri, kabalalık tarafından "Hüseyin de hayattayken şöhreti hiç kabul etmezdi, mütevaziydi" şeklinde yorumlanırken, "Dağlar dağlar"'ı son bir kez daha seslendiren sevenleri dağıtılan helvayı yedikten sonra olaysız bir şekilde dağıldı.