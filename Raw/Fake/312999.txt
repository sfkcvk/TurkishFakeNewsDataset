Ortaokuldan Bu Yana Görüşülmeyen Arkadaş, Yıllar Sonraki İlk Buluşmada Şaşırtmadı: ‘‘Abi bak şimdi bi sistem var, sen altına 9 kişi buluyosun…’’ Uzun yıllardan beri görüşülmeyen arkadaştan durduk yere gelen bir telefonla başlayan sürecin sonu yine hüsranla bitti. Ortaokul arkadaşıyla buluşup hasret gidereceğini zanneden bir genç daha, kendisini bir simit cafe'nin ortasında saadet zinciri sunumu dinlerken buldu. İstanbul Avcılar’dan Melih Öngel (28) isimli genç, uzman yardımcısı olarak çalıştığı bankada geçtiğimiz hafta ortaokul arkadaşı İsmail Kırkan’dan (29) sürpriz bir telefon aldı. Bir süre “Kanka naaptın ya, valla çok özlemişim”, “Tarihçiyi hatırladın mı lan arabasını çizmiştik”, “Gamze vardı ya, acayip şişmanlamış olum” ekseninde devam eden talihsiz konuşmayı,Melih Öngel şöyle aktardı: “Yani tabi ben ilk anda bile İsmail piçi beni bunca sene sonra durduk yere aramaz, hayvanın tekidir diye bir düşündüm ama işte insanlık… Belki dedim gerçekten hasret gidermek istiyordur. Eski dosttan düşman olmaz dedim. Adam sürekli okul sohbetinin içinde ‘Elimde muhteşem bir iş fırsatı var Melih, buluşmamız lazım’ deyip durmaya başladı. Ne olduğunu sorunca da yok illa gel buluşunca anlatayım diye savuşturdu. Devam eden günlerde sabah akşam arayınca en son kurtulmak için hee dedim artık. Ama belliydi yani, kesin bi pislik çıkacaktı…” Bitmeyen telefonların neticesinde dün akşam bir simit cafede buluşan ikilinin sohbeti, İsmail’in “Kanka bak şimdi Yunus Bey gelecek, benim mestırım… Müthiş adam ya, onu bi dinle hayatının fırsatını sunuyorum olum sana” sözleriyle tanıttığı, zerre güven telkin etmeyen bir adamın masaya dahil olmasıyla gergin bir hal aldı. Yunus Yurdaner’in (38) iki eski arkadaşın masasına oturmasıyla beraber işin rengi de tamamen belli oldu. Derhal laptopını çıkararak Altın Cooperative Win-Win-Win sistemini anlatmaya başlayan Yurdaner’i ayıp olmasın, rezalet çıkmasın diye dinlermiş gibi yapan Melih Öngel, sunum esnasında hissettiklerini ise “Ben simitçide İsmail içtiği çayı bana kitlemesin derdindeyim, meğer büyük resim başkaymış. Adamlar donuma kadar alma derdindeymiş” sözleriyle aktardı.  Melih Öngel’in aktarımına göre sistem öncelikle tüm arkadaş çevresinin taranıp içlerinden en gerizekalı olanının tespit edilmesiyle başlıyor. Buluşmaya ikna edilen gerizekalı, sistemin daha tepesinde yer alan birinin önüne atılıyor. Takriben 2 saat süren sunumun ardından ilgili gerizekalının sisteme derhal üye olup 1.000 Dolar kadar bir parayı anında teslim etmesi bekleniyor. Gerizekalının, çevresine ne kadar gerizekalı toplayabileceği önemli. Zira her 9 gerizekalının altına 9 gerizekalı daha katması halinde en tepedeki gerizekalı artık ‘Altın Gerizekalı’ seviyesine ulaşmış oluyor ve hayatı boyunca bir daha hiç çalışmadan villalarda oturup yatlara binmeye başlıyor. Sistemin işleyişinin aşağı yukarı bu şekilde olduğunu belirten Melih Öngel, buluşmanın kalan süresini ise içinden ortaokul arkadaşı İsmail’e ana avrat küfür ederek ve 'bu adamlardan nasıl hemen kurtulurum"un planını yaparak geçirdiğini ifade etti. Talihsiz genç, sunumun nihayet bitmesiyle beraber “Yani tabii güzel fırsat sağolun da benim şu an elim çok sıkışık. Bi bakayım bulabilirsem ama sanmıyorum” şeklinde olaydan nazikçe sıyrılmaya çalıştığını ancak bu çabasının Yunus Yurdaner tarafından “İsmail ne diyo bu ya? Daha fırsatın farkında değil. Sen haftaya bizim salı toplantısına kesin getir Melih’i” sözleriyle boşa çıkardıldığını dile getirdi. Bir noktada İsmail ve Yunus Bey’in kağıt kalem çıkararak kendisini arkadaş listesi yapmaya zorladıklarını da aktaran Melih Öngel, “İşi oraya varınca ben kültablasını İsmail’in kafasına indirip kaçtım. İçtiğim 3 çayla yediğim bir açma da ona girdi, ders olsun şerefsize” sözlerinin ardından ortaokul arkadaşından yıllar sonra durduk yere telefon alan tüm vatandaşları da dikkatli olmaları konusunda uyardı