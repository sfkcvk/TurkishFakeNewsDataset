Genç Çiftten Basın Açıklaması: "Galiba Çocuğumuz Üstün Zekalı Değil!"  4 yıllık evli olan Ersin (31)-Nilay(29) Özbükey çifti bu öğleden sonra düzenledikleri basın toplantısıyla oğulları Ege'nin (2) üstün zekalı olmama ihtimali bulunduğunu açıkladı.

 Kamuoyunda üzüntü ve şaşkınlıkla karşılanan açıklamanın ardından baba Ersin Özbükey şunları söyledi: "Ege'nin üstün zekalı olmadığından ilk kez 6 ay önce şüphelenmeye başladık. Çocuğumuz o sırada 1.5 yaşında olmasına rağmen diğer akranları gibi televizyon kumandasıyla kanallları değiştiremiyor ya da laptop'ımın tuşlarına rastgele basarak kazara internet'e giremiyordu. Tanıdığımız bütün çiftlerin çocukları bu yaşlarda üstün zekalı olduklarını buna benzer şekillerde belli ettiklerinden, Ege'nin durumu beni ve eşimi oldukça endişelendirdi."
 Açıklamanın ardından basın mensuplarının sorularını yanıtlayan acılı anne Nilay Özbükey ise her şeye rağmen umudunu yitirmediğini belirterek, "Geçen gün baktım Ege'cim cep telefonumu kurcalıyor. Canım bebeğim nasıl becerdiyse tuş kilidini açmayı başarmış. O an sevicimden hüngür hüngür ağladım. Anne olmayan bu duyguyu bilemez" dedi.