Cizre Ve Silopi'deki Olağanüstü Hal İle Zerre İlgilenmeyen Binlerce Vatandaş, 1 Karış Vatan Toprağı Vermeyeceğini Bugün de Tekrarladı Belirli aralıklarla sokağa çıkma yasağının ilan edildiği ve çatışmaların sürdüğü Güneydoğu'daki son gelişmeler yine Dolar, Rusya ve Beşiktaş-Galatasaray derbisi gibi gündem maddelerinin gerisinde kaldı. Her gün çatışma haberlerinin geldiği Cizre, Silopi, Diyarbakır'dan ulaşan haberleri tüm kayıtsızlığı ile görmezden gelen yüzbinlerce vatandaş, ara ara 1 karış vatan toprağını vermeyeceklerini tekrarlayarak hayatlarına devam ediyor. Cizre ve Silopi'den bir kez daha sokağa çıkma yasağı, hendek, çatışma ve ölüm haberleri gelmesiyle beraber Türkiye, vatan toprağının bir karışının bile verilmeyeceğini yeniden vurguladığı bir güne merhaba dedi. Sabah saatlerinden itibaren sosyal medyada biriken yüz binler, bölgede ne olup bittiğine ilişkin herhangi bir bildirimde bulunmazken, bölünmezlik vurgusunu doyasıya paylaşmanın keyfini çıkarttılar. Dün akşam gelen haberlere göre Cizre ve Silopi'deki öğretmenlere SMS yoluyla ulaştırılan mesajda ilçeleri terketmeleri yönünde uyarılar yapılırken, son olarak Diyarbakır'da 2 gencin ölmesi de yine dikkatleri çekmedi. Özellikle Fenerbahçe ve Galatasaray'ın Avrupa'daki rakiplerinin belli olması ve akşamki derbi mücadelesinin gölgesinde kalan Güneydoğu Anadolu, Beşiktaş-Galatasaray mücadelesinin olaysız geçmesi halinde Türkiye gündemine gelebilmek için az da olsa bir umut besliyor. Bölgede ne olduğu hakkında en ufak bir merakı olmayan, zorunlu şartlar olmadıkça Güneydoğu'ya gitmeyeceğini defalarca yineleyen ve memurluk göreviyle bile olsa gitmemek için rapor almaktan çekinmeyen yüzbinlerin sosyal medyaya yansıyan bazı görüşleri ise şöyle oldu:  Biz genelde Çeşme taraflarına kaçıyoruz tatillerde, oraları görmek kısmet olmadı ama kimse kusura bakmasın bu ülkemin her yerine eşit mesafedeyim. Yazın da kaş yapıcaz mesela... Sıra Silopi'ye de gelir illa.  Bak kürt kardeşim... Kanunlara uyduğun s... (geri kalanı dinleme gereği görülmedi)  Yni daha dogru düzgn türkce konuşmayan kişilerin gelipde anadil fln demesi yaniii....  Şu an tüm konsantrasyonum akşamki maçta, bu ara bi karış vatan toprağı, çakıl taşı falan aldılar aldılar. Yarın yine eski tarife çünkü, herkes akıllı olacak...  İlk tayinim çıkmasın diye Milli Eğitim'den araya adam soktuğumuz Cizre de, askerde mazallah gidiveririm diye senelerce bedelli beklediğim Silopi de gördüğünüz gibi hayatımın en kıymetli anılarımı bir şekilde yaşadığım yerler. Hepsi kutsal. Hepsi vatan...  Genelkurmay'da tanıdık var. Benim oğlanın askerini Didim'e çıkarmıştı mesela... O kadar yakın. Ben zaten 1 çakıl taşı vermem de, o'na söylerim o da vermez en kötü yani...  Bir gece ansızın 82 Cizre... 83 Silopi... Nasıl? Zaten ilçe mi bunlar? Hadi ya... E tamam il olsunlar işte, gelişsinler yani, plaka alsınlar...