Terörist İhbarına Para Ödülünün Ardından Petek Apartmanı'nda Kaos: Tüm komşular birbirini ihbar etti, 82 kişi gözaltında... Resmi gazetede yayınlanan ve teröristleri ihbar edenlere para ödülü getiren yeni yönetmelik, tüm Türkiye'de heyecan yarattı. Emniyet birimlerine sadece bu sabah 74 bin ihbar gelirken, Ankara Aydınlıkevler'deki Petek Apartmanı'nda tüm komşular birbirinden şikayetçi oldu: 82 kişi gözaltında... İçişleri Bakanlığı'nın onayı ile 4 milyon liraya kadar çıkabilecek astronomik ödül için seferber olan vatandaşlar, bu sabahtan itibaren emniyet müdürlüklerinin telefonlarını kitledi. Ödül için rekabetin kıyasıya yaşandığı bölgelerden biri olan Ankara Aydınlıklevler'de ise Petek Apartmanı sakinleri, birbirleri için yaptıkları toplam 172 telefon ihbarı ile bugün öğle saatlerinde topluca gözaltına alınmayı başardılar. Polis ekipleri, sorgulama amacıyla apartmandaki 82 kişiyi Terörle Mücadele Şube Müdürlüğü'ne götürürken, ilk ifadelerinin ardından konuşan apartman yöneticisi Sami Devralan hem hakkındaki ithamları yanıtladı, hem de komşularına ağır suçlamalarda bulundu. "Çok şükür benim alnım açık, başım dik. Sırf kışın kaloriferi erken kapatıyorum diye terörle suçlanmam manasız ve yakışıksız ancak bu apartmandaki hain odaklar elbet bir bir ortaya çıkacak'' diyerek çok sert söylemlerde bulunan Devralan, yıllardır yöneticisi olduğu apartmanda çok sayıda terörist olduğunu bir kez daha yineledi. Şimdilik çok konuşmak istemediğini, öncelikle kendi apartmanı sonra da mahalledeki teröristler için sıkı bir asayiş uygulamasına geçeceklerini belirten deneyimli yönetici sözlerini sonlandırırken, mikrofonlara konuşan diğer Petek Apartmanı sakinlerinin demeçleri ise şu şekilde oldu:  Valla bizim hanım söyledi sabah uygulamayı. Üst kattaki Nedim bey, kaç senedir bi PKK'lı gibi gelirdi bana zaten. Evden de tıkırtılar gelince, tamam dedim bunlar özerklik peşinde. Derhal, tereddütsüz bir biçimde ihbarı yaptım. Ama işte o şerefsiz Nedim de maalesef bana DHKP-C'li deme gafletinde bulunmuş. Onla ayrıca hesaplaşıcaz...  3 numaradaki öğrenciler Bir Gün alıyor, elimde direkt kanıt var. 7 numara, 8 numara, 12 numara 30 Ağustos'ta hükümete karşı yasadışı Türk bayrağı astı, bütün mahalle gördü. 9 Numara aidatını geciktiriyor, nereye gidiyor o aidat? Yoksa örgüte aktarılıyor olmasın?? 5 numarada da Melek apla oturuyor, eve giren çıkan belli değil. Melek apla-Melek apla-Melek apla... Noldu söyleye söyleye? MLKP... İşte bu kadar...   8 numaranın önünde geçen gün en az 25 çift ayakkabı vardı. Sordum ölü mü var diye, yok dediler... E ne o zaman bu? Abi evi mi burası? Örgüt evi mi? Bunun açıklığa kavuşturulması lazım...  Açıkçası ben giriş katında olduğum için bütün her şeye hakimim diyebilirim. Daha geçen gün üst kattakiler 4 tane ekmekle eve girdi. sen 3 kişilik çekirdek aile nerene yiyosun bi akşamda 4 ekmeği? Var o evde bir şey var var...  18 yıldır bu apartmandayım böyle bir rezillik görmedim. 200bin liralık ödül için komşu komşuyu satıyor. İşte teröristler böyledir, para görünce birbirlerini tanımazlar. Banka soymadı mı bunlar zamanında? Bizimki hariç 21 dairenin tamamı işte bu bataklığın içine çekilmiş. Yazık... Yazık...