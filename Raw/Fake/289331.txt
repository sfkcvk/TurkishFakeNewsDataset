Paralel Yapı ve PKK'nın Ardından Erdoğan Bir Kez Daha Kandırıldı: ''Bakınız bunlar kontör istemek suretiyle şahsımı...'' Cumhurbaşkanı Recep Tayyip Erdoğan’ın başından talihsizlik eksik olmuyor. Paralel Yapı, PKK ve benzeri birçok yapı tarafından sürekli 'kandırıldığını' dile getiren Erdoğan, bu kez de kontör yoluyla dolandırıcılık yapan bir şebekenin kurbanı oldu. Ankara Emniyet Müdürlüğü’nden yapılan açıklamaya göre olay dün akşam saatlerinde 2 şüphelinin Cumhurbaşkanlığı Külliyesi’nde bulunan Erdoğan’ı aramasıyla başladı. Terörle Mücadele Şubesi’nde görev yaptıklarını söyleyen dolandırıcılar, ''Beyefendi isminiz bir terör soruşturmasına karıştı. Bu durumdan kurtulmak için vereceğimiz telefon numarasına kontör olarak para yükleyin. Aksi halde yasal işlemi başlatıyoruz” tehdidinde bulundu. Cumhurbaşkanı Erdoğan, bunun üzerine dolandırıcıların verdiği numaraya derhal 30.000 TL yükletti. Bir süre sonra mağduru tekrar arayan dolandırıcılar, bu kez de soruşturmada kullanılmak üzere belirtilen banka hesabına 20.000 TL yatırılmasını istedi. Terörle mücadele konusunda kararlı tavrıyla bilinen Erdoğan verilen banka hesabına bu parayı da havale etti. Dolandırıcıların üçüncü kez araması üzerine.durumdan şüphelenen deneyimli Cumhurbaşkanı, “Bakınız bu artık ayıptır. Terörü bitirmek için bedel ödenecek tamam da, o bedeli hep bu kardeşiniz mi ödeyecek? Ben de neticede memur insanım. Yazık, günah” diye çıkışarak telefonu kapattı. Durumu bir süre danışmanlarıyla değerlendirdikten sonra kötü niyetli şahıslarca kandırıldığını tespit eden Erdoğan, en yakın karakola başvurdu. Şikayette bulunduğu Beştepe Polis Merkezi’nin çıkışında basının sorularını yanıtlayan Cumhurbaşkanı Erdoğan, olayı şu sözlerle aktardı: “Bunlar terör noktasında, müzakere gibi bir durumu asla söz konusu etmeyeceğimi bildikleri için bakınız ne yapıyorlar? Beni arıyorlar. Biz, Terörle Mücadele’den komiser bilmemkimiz demek suretiyle adeta beni bu ülkenin kahraman emniyet güçleriyle karşı karşıya getirmeye çalışıyorlar... İşte bunlar böyle hain ya. Bunlar böyle alçak ya… 30 istediler, verdik. 20 daha istediler gene verdik. Kontörse kontör, nakit paraysa nakit para. Ama işin sonunda bir de baktık ki maalesef, bunu üzülerek söylüyorum kardeşlerim, kandırılmışız...” Açıklamaları esnasında telefonundan mesaj uyarısı alan Erdoğan’ın asık suratının bir anda değiştiği gözlendi. Mutlu bir ifadeyle gazetecilere telefonuna gelen mesajı gösteren Erdoğan, “Allah bir kapıyı kapatıyorsa diğerini de mutlak suretle açıyor işte. Buyurun, belki 50.000 lira gitti ama şimdi ne diyor? Şirketimizden kol saati kazandınız diyor. Tek yapmanız gereken numarayı aramak diyor. İşte görüyorsunuz, onların bir hesabı varsa yüce rabbimin de var…”  sözleriyle sevincini paylaşırken, hediyesini almak üzere verilen numarayı arayacağını belirterek açıklamalarına son verdi.