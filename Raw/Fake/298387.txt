Yüzde Yüz Yerli İlk ''Romantik Komedi Gribi'' Vakamız Aysun Ekten(29), Türkiye'nin Gururu Oldu... Ülke genelinde aşırı soğuklar günlük hayatı olumsuz etkilemeye devam ederken, bu sabah Bursa'nın Nilüfer ilçesinden gelen bir haber Türkiye'yi sevince boğdu. Bir süredir kendisini halsiz hisseden Aysun Ekten(29), sevimli battaniyesi, kupada ıhlamuru ve çekmeli kağıt mendiliyle yüzde yüz yerli ilk romantik komedi gribine yakalanan Türk vatandaşı olarak tarihe geçti. Yıllardır romantik komedi filmlerindeki gibi grip olma uğruna nice insanını feda eden Türkiye nihayet şeytanın bacağını kırdı. Bugüne dek gerçekleştirilen sayısız denemede son anda burundan 7 santimlik sümük akması, amansız cırcır ve baş ağrısından kafaya tülbent bağlama gibi son derece avam sebeplerle romantik komedi gribi hep ıskalanmıştı. Sonunda iyi haberse Bursa’nın Nilüfer ilçesinden geldi. Dün akşam ‘biraz kırgın’ hissettiğini belirterek yatan Aysun Ekten, sabah yatağından adeta bir Meg Ryan gibi kalktı. Aysun Ekten'in romantik komedi gribine yakalandığı haberi bir anda tüm Bursa’ya yayıldı. Başarılı genç kızın hemşerileri kendilerine de bulaşır umuduyla evinin çevresinde tur atarken, Uludağ Üniversitesi Tıp Fakültesi'nden bir heyet de vakayı incelemek üzere sabah saatlerinde eve ulaştı. Yaklaşık 2.5 saat süren tetkiklerin ardından, KBB Anabilim Dalı Başkanı Prof. Dr.Taner Avcalı elde edilen bulguları kamuoyuyla paylaşan isim oldu. Gribe H4N122 virüsünün sebep olduğunu belirten Avcalı, "Evet arkadaşlar bu tam olarak romantik komedi gribi" sözleleriyle güzel haberi resmi ağızdan da teyit etti. Sağlık heyetine göre grip, Türkiye’de en sık rastlanan “Lan bi nezle oldum ayı gibi yattım 2 hafta” gribinden birçok açıdan farklılıklar gösteriyor. Hastaya normalde olduğundan daha şirin hatta yerine göre daha çekici bir hava katan virüs, evde oturup film izleme, sosyal medyada paylaşım yapma ve hatta evin önüne gelen erkek arkadaşla camdan şakalaşma gibi aktivitelere engel olmak bir yana, tam tersine bunları teşvik ediyor. Grip, pofuduk terlikle kombinlenebiliyor; kutudan çekmeli ince kağıt mendillerin giderebileceği kadar sembolik sümükçük üretimine sebep oluyor ve en önemlisi üflenildiğinde anneanne penceresi önündeki menekşeleri soldurma kuvvetine sahip kesif ağız kokularına sebep olmuyor. Tüm Türkiye’nin peşinde olduğu romantik komedi gribine yakalanmaksa aslında hayli basit. Çift kişilik yorganı kanepeye getirip, içinde Tylol Hot’la terleyip kırlente salya akıtmanın olmanın artık kader olmadığını belirten uzmanların tavsiyeleri ise şöyle: - Bel, günde 2 saat açıkta bırakılacak... 10 dakika fazlası, normal, bildiğimiz salyalı sümüklü varoş gribine davetiye çıkarır... Dikkat! - Beslenmeye dikkat edilecek. Buzdolabından yeni çıkmış yoğurdu kalorifer üzerinde kırdırmadan yemek avam gribine sebep olurken, kış ortasında dondurma tüketmek romantik komedi gribi şansını arttırıyor. - Virüsü zengin semtlerde kapmak da bir yöntem. İstanbul Etiler, Ankara Çankaya, İzmir Alsancak ve Bursa Nilüfer gibi ilçeler, diğerlerine göre daha şanslı. Doğru virüs için kalabalık mekanlar olaraksa dolmuş ya da otobüste değil dans kursu, spor salonu gibi yerler tercih edilmeli. - İçlik giymemek temel kaide. İçlik, milyonlarca dar gelirlinin bir kez olsun romantik komedi gribine yakalanmamasının temel sebebi olarak görülüyor. Tarhana çorbası bu alanda ikinci sırada. - Ailesinin yanında yaşayanların maalesef şansı çok az. Anne mandalinası, evden çıkarken zorla taktırılan atkı ve “Gir içeri gerizekalı, zıkkım iç o sigarayı bu soğukta içeceğine” şeklinde balkondan içeri sokulma virüsün önündeki temel engellerden.