Sahte Dolar Bozdurma Makbuzuyla Çok Sayıda Esnafı Dolandıran Çete, Polisin Başarılı Operasyonuyla Çökertildi... Cumhurbaşkanı Erdoğan’ın ''Yastık altında dövizi olanlar altına, Türk Lirasına çevirsin” çağrısına destek vermek için esnaf tarafından düzenlenen kampanyalar yeni bir dolandırıcılık türünün de ortaya çıkmasına neden oldu. İstanbul Şişli’de polisin dikkatli ve titiz çalışmaları sonucu sahte dolar bozdurma makbuzu düzenleyip esnafı dolandıran 76 kişilik çetenin son 5 gün içinde İstanbul’un çeşitli semtlerinde onlarca esnafı kandırarak çok sayıda bedava döner-ayran yediği, seyahat edip tıraş olduğu ortaya çıktı. Gün içinde birçok esnafı ziyaret edip dolandıran çete üyeleri en son Şişli’de “5.000 $ bozdurup makbuzunu getirenin düğününü bedava yapıyoruz” kampanyası başlatan Ayışığı Düğün Salonu'na gitti. Alınan bilgilere göre çete üyeleri, ''gelin ve damat olması şart mı?'' diye sorunca şüphelenen salon sahibi Lütfullah Gergin tarafından durum polise bildirildi. Kişiler hakkında takibat başlatan emniyet, 76 kişilik isim listesine ulaşırken, 8 ilçede eş zamanlı başlatılan operasyonla tüm üyeleri yakalanan dolandırıcılık şebekesi tamamen çökertildi. Kampanyanın bu kadar kısa sürede dolandırıcıların hedefi haline gelmesi karşısında şaşkınlığını gizleyemeyen Şişli Emniyet Müdürü Fazıl Horasan, esnafı kendisini döviz bozdurucu olarak tanıtanlara karşı dikkatli olmaya çağırdı. Şüphelilerin, sahte döviz bozdurma makbuzlarını sadece kendi ihtiyaçları için kullanmakla yetinmeyip başka şahıslara satmak suretiyle de haksız kazanç sağladıklarını itiraf ettiklerini belirten Horasan, "Makbuzun tanesini 1 Dolar'dan satttıklarını tespit etmiş bulunuyoruz. Evet adeta inat eder gibi onu da Dolar'la satmışlar maalesef. Bunlar böyle insanlar, bunlara göz açtrmayalım" sözleriyle vatandaşları uyardı.