Doğar Doğmaz Facebook Hesabı Açılan Talihsiz Bebek Acı Konuştu Henüz dünyaya geleli 2 hafta olmasına rağmen ailesi tarafından adına bir Facebook hesabı açılan Ersin Özbükey (16 gün), düzenlendiği basın toplantısında gelecekten pek umutlu olmadığını açıkladı.
 
 
 
Bez değişimi nedeniyle 2 kez ara verilen toplantı sırasında moralinin oldukça bozuk olduğu gözlenen Özbükey, açıklamasına şöyle devam etti: "Hani bir tanesi böyle bir hata yapmış olsa da öbürü itiraz etse fazla dert etmezdim, en azından yüzde elli şansım var diye avunurdum ama o da yok. Biri çok afedersiniz bir bok yemiş, öbürü de gelip bunu marifetmiş gibi anlatıyor. Aklıma geldikçe delirecek gibi oluyorum. Ebeveynlerimden her ikisinin de denyo çıkması benim açımdan büyük talihsizlik. Bu genetik mirasla fazla uzağa gidebileceğimi sanmıyorum. Eğitim falan da bi yere kadar sonuçta."
 
Bu sözlerinin ardından minik Ersin'in tekrar ağlama krizine girmesi nedeniyle mikrofonu eline alan anne Nilay Özbükey "Abileri ersoşumuz bugün nedense biraz huysuz. Ben onu yatırayım siz de eve gidince bebişimi arkadaş listenize ekleyin olur mu? Bissürü arkadaşı olsun oğluşumun" diyerek toplantıya son verdi.