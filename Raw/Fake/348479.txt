Her Hafta Berat Albayrak'ın Mimiklerine Maruz Kalan Türkiye Pes Etti: ''Tamam ya yok kriz mriz, Allah kahretsin yok...'' Neredeyse her hafta canlı yayında yaptığı ekonomik plan program açıklamalarına yarın bir yenisini eklemeye hazırlanan Hazine ve Maliye Bakanı Berat Albayrak, sonunda amacına ulaşmak üzere. Açıklama sırasında kullandığı mimikler, ses tonu ve araya serpiştirdiği esprilerle izleyenleri hayatı sorgulamaya iten Bakan Albayrak'ın yeniden ekranda görünmesine tahammülü kalmayan vatandaşlar, Türkiye'de her şeyin yolunda olduğunu, ekonomik bir kriz, sıkıntı vs yaşanmadığını belirterek açıklamalara bir son verilmesi çağrısında bulundular.  Kamuoyu Araştırma Şirketi IPSOS'nun yaptığı araştırmaya göre Bakan Berat Albayrak'ın ilk ekonomik plan açıklamasını yaptığı 13 Temmuz'da Türkiye'de bir ekonomik kriz olduğunu düşünenlerin oranı yüzde 75 civarındayken, bu oran şu an yüzde 20'lere kadar gerilemiş durumda. Her yeni ekonomik plan açıklamasıyla birlikte kriz olduğunu düşünenlerin sayısında hızlı bir düşüş kaydedildiği de belirtilen raporda, 7 Ekim tarihi itibariyle ''Ya kriz mriz yok, ufak tefek sıkıntılar var ama öyle plan falan açıklanacak bir durum söz konusu değil. Anladık orası da çok önemli tamam. Berat Bey rahat olsun, boşa yormasın kendini artık'' diyenlerin oranı ise yüzde 80'lere kadar dayanmış durumda.  Berat Albayrak'ın açıklamalarını ''belki bu kez bizi ilgilendiren anlamlı bir şeyler söyler'' umuduyla izleyen ya da istemeseler de bütün kanallardan canlı yayınlandığı için mecburen izlemek durumunda kalan vatandaşların en fazla 3. izleyişte ülkede kriz falan olmadığına ikna oldukları, zaten 4. kere izlemeye kimsenin sinirlerinin dayanmadığı da araştırmada göze çarpan bir başka çarpıcı detay