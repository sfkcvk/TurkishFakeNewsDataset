Mayıs Ortasına Gelinmesine Rağmen Havaların Hala Isınmamış Olmasını Protesto Eden Vatandaşlar, Diyanet İşleri Başkanlığı Önüne Siyah Çelenk Bıraktılar Mayıs ayının ortasına gelinmesine rağmen havaların bir türlü düzelmemesi nedeniyle bir süredir ülkede yükselen gerilim, meteorolojiden gelen "Hava sıcaklığı mevsim normalleri altında seyretmeye devam edecek, yağışlar aralıklarla etkisini sürdürecek" şeklindeki açıklamanın ardından çatışmalara dönüştü. Başta İstanbul, Ankara ve İzmir olmak üzere bir çok ilde yoğun katılımlı protesto gösterileri düzenlenirken, çıkan olaylarda 20'den fazla gösterici de gözaltına alındı . Devlet Meteoroloji İşleri ve Diyanet İşleri Başkanlığını hedef alan gösterilerin en hareketlisine yine İstanbul ev sahipliği yaptı. Okmeydanı'nda sabahın ilk saatlerinden itibaren toplanmaya başlayan protestocular, sloganlar atarak Şişli yönüne doğru yürüyüşe geçtiler. Emniyet birimlerinin yoğun güvenlik önlemleri aldığı yürüyüş esnasında Çağlayan yönünden gelen ve havaların gayet iyi gittiğini savunan karşıt görüşlü bir grupla protestocular arasında yaşanan sözlü gerilim kısa sürede çatışmaya dönüşürken, iki grup taşlar ve sopalarla birbirlerine girdiler. Çevik Kuvvetin müdahalesiyle olayların büyümesi engellenirken, göstericiler ara sokaklara dağılarak gözden kayboldular. Ankara'daki gösterilerde ise katılımcıların adresi Anıtkabir ve Diyanet İşleri Başkanlığı oldu. Tandoğan meydanında biraraya gelen göstericiler, marşlar ve sloganlarla önce Anıttepe yönüne doğru yürüdüler. Burada grup arasından seçilen temsilcilerin Anıtkabir'de mozoleye çelenk bırakması ve saygı duruşunun ardından göstericiler Diyanet İşleri Başkanlığı'na siyah çelenk bırakmak üzere yola çıktılar. Protestolar esnasında birbirinden renkli görüntüler yaşanırken, namaz vakti Yeniyer Camii'ne girerek "Niye hala ısınmadı lan bu hava? Nerde bunu sorumlusu?" sözleriyle taşkınlık yapan küçük bir grup ise linç edilme tehlikesi atlattı. Ege'nin incisi İzmir'de de Konak Meydanı yine gösterilerin merkezi oldu. Burada öğlen saatlerinde bir araya gelen protestocular, Akdeniz ikliminden ve dağların kıyıya dik uzanmasından bahseden sloganlar eşliğinde Kordon'dan Alsancak Meydanı'na doğru yürüyüşe geçtiler. Yaptıkları basın açıklamasında "Hükümetin, Devlet Meteoroloji İşleri Genel Müdürlüğü aracılığıyla İzmirliler üzerinde baskı yaratmaya çalıştığını" iddia eden grup, bir süre "Türkiye laiktir laik kalacak" şeklinde sloganlar attıktan sonra olaysız şekilde dağıldı. Kötü giden havaları protesto etmek için bu üç büyük şehirde ve diğer illerde sokağa dökülen binlerce vatandaş, bir hafta içerisinde sıcaklıkların mevsim normallerine dönmesi için Diyanet İşleri ile Devlet Meteoroloji Kurumuna ültimatom verirken, Türkiye genelinde gerçekleşen bu gösterilerin basın dünyasındaki yansımaları ise birbirinden farklıydı. Protesto eylemlerine en büyük desteği veren Cumhuriyet gazetesi, dünkü baskısında siyah başlık ile çıktı ve 2002'den 2011'e yıllık hava durumu grafiklerini, 1923 - 1938 arası grafikleriyle karşılaştıran bir manşeti okurlarına sundu. Gazetelerin öne çıkan diğer manşetleri ise şu şekildeydi:  "Mayıs'ta kavrulan vatandaşlar AKP ile nefes aldı"  "Hükümet bu sese kulak vermeli"  "Genelkurmay hesap versin!"  "Amerika'dan Türk ekonomisine övgü"  "Ata'm güneş açmıyor"  "İşte rahmete küfredenler"