İndirim Kampanyalarıyla Halk Ayaklanması Başlatmayı Hedefleyen Devrimci Örgüt Çökertildi Terörle Mücadele timlerinin geçtiğimiz akşam İstanbul, Ankara ve İzmir'de yürüttükleri eş zamanlı operasyonlarda, TBMM, askeri tesisler, televizyon ve radyo istasyonları ile stratejik kamu binalarına ipod, plazma tv, notebook, cep telefonu gibi çeşitli elektronik aletler yerleştirmek ve halkı büyük indirim duyurularıyla söz konusu binalara saldırtmak suretiyle anarşi yaratmayı planlayan bir örgüt açığa çıkarıldı.
 
Üç şehirde toplam 42 örgüt üyesinin tutuklandığı operasyonlarda çok sayıda çalıntı elektronik cihazın yanısıra, adres olarak bakanlıklar, askeri komutanlıklar ve diğer stratejik kamu kuruluşlarının gösterildiği "Dev Açılış İndirimi!", "Bu Fırsat Kaçmaz!!", "Almayanı Dövüyorlar!!!" ve benzeri içerikli 10 bin adet broşür ele geçirilirken, örgütün harekat planının, hedef seçilen her binaya sınırlı sayıda elektronik alet yerleştirilmesi ve bunun ardından indirim duyurularının basına ve halka sızdırılması şeklinde olduğu bilgilerine ulaşıldı.

 

Tutuklanan örgüt üyelerinin ilk sorgularında alınan ifadelerde, "Hedefi küçük tutmak istemedik. Hem nüfusun çok ciddi bir oranını harekete geçirebilecek, hem de bu kitlenin dizginlerini elde tutmamızı sağlayabilecek, onları gerçek anlamda beyinsiz bir koyun sürüsüne çevirebilecek bir yöntem kullanmamız gerekiyordu" sözlerinin yer aldığı öğrenilirken, Emniyet'ten operasyonların kapsamlı ve çok yönlü olarak sürdürüldüğü, yurtdışı bağlantı ihtimalinin de üzerinde durulduğu açıklaması geldi.

 

Emniyetin düşüncesi ise, eğer gerçekleştirilmiş olsaydı bu planının çok büyük olayları tetikleyip devlet kurumlarını tamamen devre dışı bırakmaya yeteceği yönünde. Tutukluların Terörle Mücadele Şubesi'ndeki sorgusu çıkışında basın mensuplarının sorularını yanıtlayan Emniyet Terörle Mücadele Şube Sözcüsü Ersin Özbükey, bu tip eylemlerin daha önce de diğer bazı yasadışı örgütler tarafından, tuz ve salatalık gibi daha geleneksel unsurlar kullanılarak da denendiğini belirtti ve ekledi: "Kısmen bazı yerel hadiseler çıkarmayı da başarmışlardı, ama o olaylar basına yansıyacak kadar önemli sonuçlar doğurmadı. Bunların eylem şekli çok daha ciddi, yakalanmasalardı bütün memleketi kaosa sürükleyeceklerdi."

 

Açıklamasını, "İnsanımızın yeni ve ucuz elektroniğe olan hassasiyetini bu şekilde istismar etmek, bir milletin en doğal hakları ve en temel ihtiyaçlarını kendi amaçlarına alet etmek, bunlar bir terör örgütüne bile yakışmayacak tipte hareketlerdir" diyerek sürdüren Özbükey, "Aypod, lcd, sony, cep telefonu gibi Türk halkının hassas değerleri ile böyle pervasızca oynayanlara ve tabiri caizse bel altından vuranlara, bu milletin cevabı hep çok sert olmuştur. Tarihte de böyle olmuştur, bundan sonra da böyle olacaktır." sözleriyle tüm emniyet teşkilatının bu konudaki kararlılığını dile getirdi.