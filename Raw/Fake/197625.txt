Alınan Tüm Önlemlere Rağmen Taksim'e Ulaşabilen İnsanlar Olduğunu Farkeden Büyükşehir Belediyesi, Sızıntının Kaynağını Tespit Etmeye Çalışıyor Taksim'e ulaşan bütün ana yolların kapatılmış olmasına rağmen halen bu bölgeye giriş yapabilen insanların var olduğu yönünde gelen bilgiler İstanbul Büyükşehir Belediye'sinde huzursuzluk yarattı. Konuyla ilgili olarak basına yapılan açıklamada, tünel kazarak Taksim'e kaçak yollardan insan sokan şebekelerle ilgili çeşitli ihbarların geldiği belirtilirken, "onun dışında bu insanlar nereden giriyorlar henüz net bir sonuç elde edebilmiş değiliz. Bir yerlerde kazılmamış ya da trafiğe tamamen kapatılmamış bir sokak kalmış olabilir. Her türlü ihtimali değerlendiriyoruz" ifadelerine yer verildi. 
 
"Geçtiğimiz hafta Fındıklı tarafından sorunsuz bir şekilde Cihangir'e kadar ulaşılabildiği yönünde duyumlar aldık. Arkadaşlarımız derhal o bölgede doğalgaz alt yapı yenileme çalışması başlatarak duruma müdahele ettiler" sözleriyle Büyükşehir Belediyesi'nin bu konudaki hassasiyetine dikkat çeken daire başkanı, alınan tüm önlemlere rağmen Taksim'e nasıl hala insan girdiğini ortaya çıkarmak için kurum içinde bir araştırma komisyonunun kurulduğunu ifade etti.
 
"Geçtiğimiz hafta Tarlabaşı civarındaki kazılarda bir tünelin içinde 20-25 kişilik bir gruba rastladık. Kendilerinin ifadesine göre 3-4 gündür oradalarmış. Dolapdere'de Orhan adında bir şahıs 'sizi Taksim'e çıkaracağım' vaadiyle paralarını alıp tünelin içinde terketmiş bu arkadaşlarımızı. Kendilerini bulduğumuzda gerçekten perişan haldeydiler. Karınlarını doyurduktan sonra kepçelere bindirip uzak bir yere bıraktık. Biraz daha geç kalsak orada çok daha acı bir tabloyla karşılaşabilirdik. Vatandaşlarımızın bu tarz umut tacirlerine itibar etmemesi lazım. Biz bile bugün her sabah oraya işçileri sokarken zorlanıyoruz. Ekseriyetle belediye işçileri vinçlerle indiriliyor alana. Düz ayak tek bir yol bulabilmiş değiliz..."
 
1) 20 kişilik erkek grubu. Sızma noktası: Sıraselviler. Metris Cezaevi'nden kaçmak amacıyla kazdıkları tünel, Bambi Cafe'nin oralara denk gelen grup, başarılı bir biçimde meydana çıktıktan sonra dozerle üzerlerine harfiyat dökülerek etkisiz hale getirildi
 
2) 2'si kadın 6 kişi. Sızma noktası: Meydandaki çiçekçilerin orası. Bariyerleri sırıkla atladıkları tespit edilen grup, İstiklal Caddesi'nde ellerinde sırıklar olduğu halde kendilerini Türkiye Milli Atletizm Takımı mensupları olarak lanse ederken yakalandı.
 
3) 19 adet Greenpeace'çi. Sızma noktası: Galatasaray Lisesi önü. Şu ana dek meydana kadar nasıl ulaştıkları tam olarak bilinmeyen Greenpeace gönüllüleri, belediye işçileri tarafından da görmezden gelindikleri için herhangi bir sorun oluşturmadılar.
 
4) Taksim'in yerlileri. Belediye'nin tüm itlaf çalışmalarına rağmen özellikle Tünel ve Cihangir civarında hayatta kalmakta direnen bir  grup eski Taksim sakini. Bunları bölgeden tamamen atmak mümkün görünmese de kısırlaştırılarak nesillerinin devamı engellenecek.
 
5) 6 adet kavga eden çift. Sızma noktası: Tünel meydanı. İlişkilerindeki sorunları tartışmak için en doğru yerin İstiklal Caddesi olduğunu düşünen 12 kişi, belediye işçilerinin araya girmesiyle yatıştırılarak evlerine gönderildiler.
 
6) 1 adet ağzıyla kuş sesi yapan adam. Sızma noktası: Büyükparmakkapı Sokak. Belediye işçileri tarafından kuş zannedilerek başından sapanla vuruldu. Hayati tehlikesi sürüyor.
 
"Kışın da gelmesiyle kazılan yerlerin içine yağmur sular dolmaya başladı zaten. Geçen hafta bu hendeklerimiz için Afrika'dan timsah siparişi verdik, onları bekliyoruz. Ayrıyeten meydanı gören hakim tepelere keskin nişancılar yerleştirerek caydırıcılığı artırmayı hedefliyoruz. Evet belki bazı ocaklara ateş düşecek ama kan ve gözyaşı olmadan da zafer kazanılmıyor maalesef. Son kertede, en kötü senaryodan bahsediyorum, 3. köprüyü ne yapıp ne edip bir şekilde Taksim'den geçirerek, tam böyle meydandan, bu dertten komple kurtulmayı düşünüyoruz. Hakkımızda hayırlısı olsun..."