Hükümetin Tüm Vatandaşları Aynı Eğitim Seviyesinde Eşitleme Kararlılığı Sürüyor: ''Orta 2 terk güzel gibi, ne diyosunuz...'' OHAL kapsamında yeni bir KHK ile çok sayıda akademisyenin ihraç edilmesine tepkiler sürerken, konuya dair ilk resmi açıklama da hükümet sözcüsünden geldi. Hükümet Sözcüsü Numan Kurtulmuş, atılan tüm adımların Türkiye’ye yönelik bir eğitim seferberliği olarak görülmesi gerektiğini belirtirken, asıl hedeflerinin her vatandaşı aynı eğitim seviyesinde buluşturmak olduğunu kaydetti. Kurtulmuş, “Yani şimdi bütün milleti eşitleyeceğimiz eğitim seviyesini yüksek lisans olarak mı belirleyelim arkadaşlar? Zorla post-doc mu yaptıralım insanlara ha? Bu kadar acımazsız mı olmamız isteniyor? Bu halk tezlerin, yeterlilik jürilerinin altında ezdirilmeye mi çalışılıyor? Kusura bakmayın ama kimse benim Ayşe Teyzeme, İbrahim Amcama tuğla gibi Makro İktisat kitabı okutturamaz” sözleriyle sert çıktı. Toplumda eğitime dayalı ayrımların kutuplaşma için uygun zeminler yaratabileceğinin altını çizen Kurtulmuş, bu tehlikenin ortadan kaldırılmasının kesinlikle şart olduğunu ifade etti. Hükümet sözcüsü “Şimdi biz Milli Eğitim Bakanlığımıza da söyledik, onlar da çalışmalarını yaptılar. Arkadaşlar ülkemizi total olarak ele alınca hepimiz için orta-2 terk seviyesi uygun gibi görünüyor elimizdeki sonuçlara göre” sözleriyle önemli bulguları da kamuoyuyla paylaştı. Gerekirse konuyu referanduma taşıyarak vatandaşlara sormaya hazır olduklarını da kaydeden Kurtulmuş, “Milletimiz de evet derse komple herkesi orta 2 terk’te eşitleyeceğiz. Atılacak adımlarla bi 10 yılda olayı bu noktaya getiririz. Orta-2’yi hali hazırda geçmiş vatandaşlarımıza sesleniyorum, onlar da daha fazla okumasınlar artık” diyerek açıklamalarına son verdi.