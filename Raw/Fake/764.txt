"Parliament Pazar Gecesi Sineması"nı Bilmeyen Gençler Linç Edilmekten Son Anda Kurtuldu Bir döneme damgasını vuran, bir kuşağın çığlığı haline gelen "Parliament Pazar Gecesi Sineması" hakkında herhangi bir anıya ya da fikre sahip olmayan üç genç, üniversite öğrencileri tarafından linç edilmekten son anda kurtuldu.
 
1987 yılında dünyaya gelmelerine ve aynı kuşağa mensup olmalarına rağmen, "Parliament Pazar Gecesi Sineması" hakkında diğer Türk Gençleri'nin aksine hiçbir şey bilmeyen E.Z., G.K. ve L.M. adlı gençler az daha toplu bir provokasyonun kurbanı oluyorlardı. Gençler; dönemin fenomeni haline gelen ve her üniversite öğrencisinin en azından bir kez tatlı bir gülümsemeyle anımsadığı efsanevi sinema kuşağı hakkında hiç bir bilgiye sahip olmadıklarını, akranlarının sürekli bahsettikleri bu sinema şöleninin kendileri için hiçbir anlam ifade etmediğini belirttiler. 
 
Arkadaşlarından duydukları "Ne güzeldi lan", "Hep erken yatmak zorunda kaldık, ağız tadıyla bi izleyemedik" ve "Oğlum şarkısı da çok güzeldi lan onun" gibi söylemleri yadırgadıklarını belirten gençler, kendileri için Parliament kavramının, genellikle misafirlere sunulan pahalı bir sigara markasından ibaret olduğunun altını çizdiler. Döneme damgasını vuran "Maske", "Salak ile Avanak" ve "Batman" gibi filmleri de çok sonraları internetten indirerek izlediklerini söyleyen talihsiz gençler, bu konuyu arkadaşlarına açtıklarında ortamın bir anda gerildiğini belirttiler. 

 
Aynı çevrede yetiştiklerini söyleyen üç genç "Şehir dışında müstakil evlerde oturduğumuzdan, apartman yaşantısı ilgimizi çekmezdi. Bu yüzden "Bizimkiler" adlı diziyi de hiç izlemedik. Haliyle dizi sonrası nasıl bir yayın akışı olduğundan haberimiz yoktu. Bu eğer büyük bir eksiklikse, açık yüreklilikle bize yardım edilmesini istiyoruz. Kendimizi mağdur ve dışlanmış hissediyoruz" diyerek yetkililere seslenmeyi de ihmal etmediler.