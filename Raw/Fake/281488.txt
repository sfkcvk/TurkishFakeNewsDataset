MHP Koalisyon Şartını Açıkladı: ‘‘Her konuda tamamen bizimle aynı fikirde olan herkesle koalisyon yapmaya açığız’’ 7 Haziran gecesi ve sonrasında yaptığı açıklamalar ile koalisyona bir hayli uzak bir profil çizen MHP, yumuşamaya başladı. Açıklamalarının yanlış anlaşıldığını ve kapıları kesinlikle tam olarak kapatmadıklarını vurgulayan Devlet Bahçeli, kırmızı çizgileri dahilinde her tür ortaklığa hazır olduklarını belirtti. Bahçeli “Bizim en önemli isteğimiz, koalisyon yapacak herkesin birebir MHP ile aynı görüşü paylaşıyor olmasıdır. Bu kadarcık” derken; tüm partileri uzlaşı kültürü çerçevesinde tam olarak MHP ile aynı şeyleri düşünmeye davet etti. Genel seçimlerin ardından hükümetin nasıl kurulacağı belirsizliğini korurken, kilit parti konumundaki MHP bu sabah yaptığı bir açıklama ile koalisyon şartlarını net olarak ortaya koydu. 3 Hilallilerin başarılı başkanı Devlet Bahçeli, koalisyon için tamamen kendileriyle aynı fikirde olan tüm partilere eşit mesafede olduklarını söyleyerek; “Milliyetçi Hareket ülkemizi hükümetsiz bırakmamak için elinden geleni yapıyor, diğer partiler de gelsin, bizimle aynı fikirde olduklarını açıklayıp bir adım atsınlar. Bir noktada buluşalım.” ifadelerini kullandı. Demokrasinin bir uzlaşı sistemi olduğunu da hatırlatan tecrübeli bozkurt, “Herkes kavgayı dövüşü bir kenara bırakıp sağduyulu olmalı. Siyasi kültürümüz ve ülkemizin bekası için yapılacak olan bellidir. O da tam olarak bizim gibi düşünmektir. Al partini, MHP’ye gel. Gelmiyorsan da en azından bizim düşündüğümüz gibi düşünmeye gayret et” diyerek çözümün aslında sanıldığından çok daha basit olduğunu kaydetti. Son olarak ‘Tamam en doğru sizsiniz, her şeyin en iyisini bir siz biliyorsunuz çünkü’ diyen herkesle koalisyon yapabileceklerini ifade eden Devlet Bahçeli, diğer partileri ve temsil ettiği seçmeni tam olarak kendileri gibi düşünmeye davet ederken; 147 sayfa, 2.483 maddeden oluşan ‘Kırmızı Çizgilerimiz’ kitapçığını da basın mensuplarıyla paylaşarak koalisyon yolunda ilk adımı da böylece atmış oldu. Milliyetçi Hareket Partisi’nden gelen bu açıklamalara diğer partilerin cevabı da gecikmedi. Partisi adına kısa bir değerlendirme yapan AK Parti milletvekili Yalçın Akdoğan, MHP ile tamamen aynı fikirde olduklarını belirtirti. ''Yani yanlış anlama olmasın, bizce de koalisyon yapacak parti tamamen bizimle aynı fikirde olmalı. Sayın Bahçeli o konuda çok haklı. Aklın yolu bir'' diyen Akdoğan, ülkeyi hükümetsiz bırakmama hususunda dikkatli davranacaklarını vurguladı. Cumhuriyet Halk Partisi'nin Genel Başkanı Kemal Kılıçdaroğlu ise ortaya çıkan tabloya göre ülkede bir kriz yaratmamak adına bir yandan herkesi dinlemeye çalışırken bir yandan da tepkiler yüzünden net bir adım atamamaktan yakındı. Bahçeli’ye destek veren Kılıçdaroğlu “Valla biz AKP ile yaparsak, tabana bunu açıklayamıyoruz. MHP’yle yapınca tabana açıklıyoruz ama yönetim küsüyor. Ben bir-iki defa HDP diyecek oldum üstüme kedi fırlattılar. O yüzden bence de Sayın Bahçeli haklı. Umarım MHP’yle MHP koalisyon yapar. Matematiği bir kenara bırakırsak gerçekten en doğrusu o gibi duruyor” diyerek en hasarsız yoldan bu günleri atlatmayı dilediklerini belirtti. Koalisyon cephesinin üçüncü muhatabı olan HDP’de de konuya ilişkin parti içi değerlendirmeler sürüyor. MHP’nin önerisini masaya yatıran parti yönetiminin “Aslında MHP’yle ortak yönlerimiz var. Örneğin iki partinin de kısaltmasında H ve P harfleri yer alıyor. Sonracığıma ikisi de siyasi parti. Ferdi Tayfur hem orda hem burada seviliyor. Bu tip kesişimler üzerinden yürünerek bir barış ve uzlaşı ortamı yaratılabilir” görüşünde birleşmeye çalıştığı gelen haberler arasında.