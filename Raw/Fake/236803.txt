Magazin Camiası, Faik İle Safiye'nin Bile Gündem Olabildiği O Efsanevi Günleri Arıyor... Gezi Parkı olayları ile başlayıp 17 Aralık süreci ile devam eden ülkedeki yoğun siyasi gündem nihayet sosyete ve sanat camiasının önde gelen isimlerini isyan ettirdi. Bir zamanlar ana haber bültenlerine bile konuk olacak kadar öne çıkmayı başarabilen Faik ile Safiye'nin başını çektiği çok sayıda ünlü isim düzenlenen dayanışma gecesinde bir araya gelirken, organizasyonun sunuculuğunu üstlenen Mehmet Ali Erbil "Bugün değil ana haber bülteni, gazetelerin ilk sayfasında bile kendine yer bulamayan arkadaşlarım umutlarını asla yitirmesinler. Elbet bir gün onların konuşulduğu bir Türkiye tekrar inşa edilecek" sözleriyle camiaya moral aşıladı. Teoman, Cicişler, Hande Ataizi, Faik ile Safiye, Sibel Can ve 05 Edi gibi çok sayıda ünlüyü İstanbul Swiss Hotel'de bir araya getiren dayanışma gecesinde, kamuoyunun ilgisini çekmek adına hiçbir fedakarlıktan kaçınılmadı. Yaklaşık 200 katılımcının en sansasyonel kıyafetleriyle gelmelerinin, eski sevgilileriyle pişti olmalarının ve görkemli havai fişek gösterisinin bile basın mensuplarının ilgisini çekmeye yetmediği organizasyonda açılış konuşmasını Mehmet Ali Erbil yaptı. ''İnanın şu an içimden dobrovski demek bile gelmiyor... Hani bırakın içinizden birine asılmayı, tutup şeyapsam, şu ortamda yine kimse dönüp bakmayacak. O denli zor günlerden geçiyoruz. Allah hepimizin yardımcısı olsun'' diyerek sözlerine başlayan deneyimli showman, daha sonra gecenin onur konukları Faik ile Safiye'yi sahneye çağırdı. Uzun zamandır ekranlarda yer almadıkları için güçlükle tanınan Faik ile Safiye çifti öncelikle kendilerine destek veren herkese çok teşekkür etti. Safiye Soyman'ın "Düşünüyorum da... Sabah kadın programlarından, akşam ana haberlere kadar her yerdeydik. Altın bir dönemdi; tıkanan muhabbetlerin çilingiriydik. Ama şimdi... Eşimiz dostumuz bile bizden bahsetmiyor. Varsa yoksa siyaset, sabahtan akşama kadar Başbakan aşşağı Cemaat yukarı... Bize ne oldu? Nasıl bu hale geldik?" sözleri salonda hüzünlü bir hava estirirken, Faik Bey de "Hadi yine o şarkıcı falandı da bu ülke bir dönem beni bile konuştu. Artık kafalar nasıl rahatsa siz düşünün..." diyerek hayat arkadaşına destek verdi.       Konukların sırf yedikleriyle bile ülke gündemini meşgul edebildikleri eski güzel günleri yad ettikleri geceden öne çıkan bazı anlarsa şöyle: Teoman: Gecede temsili olarak, yanında bir kaç kadınla birlikte sarhoş vaziyette bardan çıkıp magazin muhabiri dövme sahnesini canlandıran Teoman'ın performansı izleyenlere duygu dolu anlar yaşattı. Nostaljik performansının ardından kısa bir konuşma yapan ünlü şarkıcı, "Gerçi ağız tadıyla bir eğlenemiyordum, azcık kafayı bulsam bütün ülke 3 gün bunu konuşuyordu falan ama şimdi dönüp bakınca güzeldi be... İçtiğim her biranın, kaldırdığım her hatunun toplumda bir karşlığı vardı" sözleriyle salondakileri maziye götürdü... Hakan Aysev: Geceye frağıyla katılan operacı, yakın çevresi tarafından da tanınmaması üzerine bir süre şampanya servisi yaptıktan sonra topladığı bahşişlerle birlikte mekandan ayrıldı. Cicişler: Esra ve Ceyda kardeşlerin daha akılda kalıcı olmak adına tişörtlere isimlerini yazdırmaları olumlu karşılanırken, salondaki hiçkimse cicişlerin garsonlarla, Ömür Gedik'le ve kendi aralarında ettikleri kavgaların fotoğrafını dahi çekmeye tenezzül etmedi. Son olarak çırılçıplak havuza girdikleri tahmin edilen çiftin gecenin ilerleyen saatlerinde ne yaptığını ise kimse bilmiyor... Hande Ataizi: Güzel oyuncu çevresinden gelen "Sevişme sahnesi istiyoruz, ancak o düşerse düşer gündeme" çağrılarının ardından "Burda değil, burda değil, sonra, filmde..." uyarısını aldı... Sevda Demirel: Davetliler arasında bulunan Demirel, maziyi yad etmek için en yakınında bulunan Hande Yener'i tokatlayınca, gecede gergin anlar yaşandı... Sibel Can: Yıllardır aldığı ve verdiği kilolarla gündeme gelen ünlü sanatçı, bu defa sırf ülke gündeminin rahatlaması için 15 kilosunu Türk Eğitim Vakfı'na bağışlayacağını açıkladı. Sinan Akçıl: Magazin muhabirlerine kendini gösterebilmek için dans etmeye başlayan Akçıl, güvenlik görevlilerinin dikkati sayesinde son anda engellendi. Gecenin devamını kilitlendiği odada geçiren Akçıl'dan bir daha haber alınamadı. Yıldız Tilbe: Gecenin ilerleyen saatlerinde meşhur dansı ile konukları coşturan Tilbe'nin 12 defa frikik verme çabası ise magazin muhabirleri dahil herkes tarafından görmezden gelindi. Geç saatlere kadar süren dayanışma gecesinde alkol limitleri zorlanıp, 22 irili ufaklı kavga, 84 el ele görüntülenme vakası yaşanırken, gecenin onur konuğu Bülent Ersoy ise her şeye karşın gündeme sızıntı yapabilmesi nedeniyle ödüllendirilmek üzere sahneye çağrıldı. Plaketini almak için sahneye adımını atan ünlü Diva salondaki herkesi azarladığı kısa bir konuşma yaptıktan sonra kendisi için özel olarak hazırlanmış 20 kiloluk dana gerdanı ile birlikte salondan ayrıldı.