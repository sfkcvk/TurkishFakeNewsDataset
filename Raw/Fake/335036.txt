Bir Acı Haber Daha: 1992 Yılında İlk ''Münir Özkul Ölmüş'' Söylentisini Çıkaran Usta Muhasebeci Nadir Yücesu(64)'yu da Kaybettik... Türkiye bugün büyük oyuncu Münir Özkul ve usta yazar Aydın Boysan'ın vefat haberleriyle üzüntüye boğulurken, bir acı haber daha geldi. 1992 yılında ilk 'Münir Özkul ölmüş' söylentisini çıkararak bir geleneği başlatan usta muhasebeci Nadir Yücesu, 64 yaşında aramızdan ayrıldı. Bir süredir akciğer kanseri tedavisi gören Yücesu'nun vefat haberini basın mensuplarıyla paylaşan kızı Simge Yücesu Balayır(36), "Babam muhasebeciliğiyle olduğu kadar hasta mizah anlayışıyla da bir geleneğin öncüsü olmuş hayat dolu bir insandı. Çok zamansız gitti. Hepimizin, tüm Türk milletinin başı sağolsun" ifadelerine yer verdi.  Balayır, babasının geride bıraktığı en önemli miras olan 'Münir Özkul ölmüş' söylentisinin öyküsünü ise şu sözlerle anlattı: "Ben o zaman 10 yaşında falanım. Akşam evde Hababam Sınıfı'nı izliyoruz. Mahmut Hoca çıkınca babam bir iç geçirip 'Hey gidi koca çınar, sen de gittin ya kimse kalmadı artık izleyecek' dedi. Münir Özkul'un öldüğünü duyunca hem çok şaşırdık hem çok üzüldük. Çok iyi hatırlıyorum annemle kardeşim ağladı hatta. O dönem internet falan da yok. Ertesi gün okulda öğretmenime ve arkadaşlarıma söyledim, onlar da çok üzüldüler. Annem de komşulara falan söylemiş. Derken öyle öyle tüm Türkiye'ye yayıldı haber. Şu an bile neden böyle bir şey yaptığına hala anlam veremiyorum. Çoluk çocuk perişan olduğumuzu gördüğü halde hiç bozuntuya da vermedi rahmetli. Biraz şey bir insandı... Neyse ölünün arkasından da kötü bi şey demek istemiyorum şimdi..." Takip eden yıllarda ne zaman Münir Özkul'la ilgili vefat söylentisi çıksa 'Bak görüyor musun gene benim şakamı çalmışlar, biraz yaratıcı olun ya' diye gururlandığını da sözlerine ekleyen Balayır, "Yani tabii çok hoş bir şey değil ama yine de bir muhasebeci olarak öyle bir geleneği başlatmış olması onun için önemli bir başarı aslında. Herhalde biraz da şu dünyada geriye bıraktığı en kayda değer iz olduğu için o kadar sahip çıktı" ifadelerine yer verdi. Babasının daha sonra "Ajda Pekkan ölmüş (1994)", "Bülent Ersoy ölmüş (1995)", "Kibariye ölmüş (1997)", "Halit Kıvanç ölmüş (2002)", "Ajda Pekkan yine ölmüş (2004)" gibi farklı çalışmalara da imza attığını ancak onların pek tutmadığını belirten Balayır, "Sonra zaten sosyal medya çıkıp da bu işler iyice ayağa düşünce tamamen elini eteğini çekti. Bi ara twitter hesabı açıp oradan bir şeyler yapmayı denedi gerçi ama aklına gelen tüm ünlülerin daha önce başkaları tarafından öldürüldüğünü görünce o da ayrı bir yıkım oldu rahmetli için. Son yıllarda iyice içine kapanmıştı..." sözleriyle usta muhasebecinin kariyer öyküsünü aktardı.  Yücesu'nun cenazesi, yarın öğlen Zuhuratbaba Camii'nde kılınacak cenaze namazının ardından Bakırköy Asri Mezarlığı'nda toprağa verilecek.