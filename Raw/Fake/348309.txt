Bir Hafta İçinde 7.7 Şiddetinde Deprem, Tsunami ve Yanardağ Patlaması Yaşayan Endonezya'da Hükümet, Ülkede Kriz Var Algısı Oluşturanlara Savaş Açtı... Geçtiğimiz cuma günü 7.7 şiddetinde deprem ve hemen ardından gelen tsunamiyle sarsılan Gündeydoğu Asya'nın adalar ülkesi Endonezya, son olarak bir de yanardağ patlaması şokunu yaşarken, hükümet ülkede kriz varmış gibi bir algı yaratmaya çalışanlara karşı sert tedbirler almaya hazırlanıyor... Toplam ölü sayısının resmi rakamlara göre 1400'ü aştığı art arda gelen felaketlerle ilgili olarak bu akşam bir basın toplantısı düzenleyen Endonezya Devlet Başkanı Joko Widodo, geçici olarak bir takım sıkıntılar yaşanmış olsa da en kötü günlerin geride kaldığına işaret etti.  Deprem ve tsunamiyle yerle bir olan Palu adasına 1 hafta sonra da olsa yardım ulaştırmayı başardıklarının, yanardağın patladığı diğer adayla da yakında ilgileneceklerinin altını çizen Widodo, ülkede sanki bir kriz yaşanıyormuşcasına yayınlar yapan çeşitli basın ve sosyal medya hesaplarına ise sert tepki gösterdi.  ''Öyle battık, yıkıldık, mahvolduk edebiyatı yapmanın lüzumu yok. Her ülkede olabilen şeyler bunlar. Çok şükür binalarımızın önemli bir kısmı hala ayakta mı? Ayakta. Vatandaşlarımızın da yine büyük çoğunluğu yaşıyor mu? Yaşıyor. O zaman bu nasıl kriz? Kriz olsa bi defa herkesin ölmüş olması gerekir'' diyen Endonezya Devlet Başkanı, aksi yönde yayınlar yapanların maksatlarını bu milletin iyi bildiğini de sözlerine ekledi.  Algı operasyonlarıyla aziz Endonezyalıların morallerini bozmaya çalışan iç ve dış mihraklara gereken cevabın verileceğini ifade eden Widodo, ''Bunların sosyal medyadan kimliklerini tespit etmiş bulunuyoruz. Emniyet güçlerimiz şu an yağma olaylarını önlemekle meşgul ama işleri biter bitmez hepsine bu ihanetlerinin hesabı tek tek sorulacak. Ayrıca buradan özellikle yabancı basın kuruluşlarına da sesleniyorum. Eyy BBC, eyyy CNN sizin kimlerden emi...'' dediği sırada basın toplantısının düzenlendiği binaya yıldırım düşmesi nedeniyle açıklamalarına son vermek durumunda kaldı.  Haber yayına hazırlandığı sırada binada çıkan yangına itfaiye ekiplerinin müdahalesi sürerken, acil olarak toplanan Bakanlar Kurulu ülkede yaşanan ufak tefek tatsızlıkların aşılması konusunda uluslararası camiadan yardım talebinde bulundu.