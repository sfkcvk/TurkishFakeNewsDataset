Karısının Instagram Fenomeni Olma Düşünü Gerçekleştirmek İçin 3.000 Fake Hesap Açan Fedakar Eş E.Y. (30) Yılın Kocası Seçildi Yaklaşık 6 ay önce büyük umutlarla telefonuna Instagram kuran ancak toplamda 7 takipçiye ulaşabilen B.Y.’nin imdadına kocası yetişti. Fedakar eş E.Y., gizlediği 3.000 farklı hesabıyla her gün girip karısını beğeniyor, yorum bırakıyor, yeri geldiğinde kavga ediyor ve engelliyor… E. Bey, işte bu performansıyla “Sosyal Medyada Yılın Kocası” ödülüne hak kazandı. Türkiye Sosyal Medya Takip ve Beğeni Derneği tarafından düzenlenen ödül törenine yüzünü gizlediği maskeyle katılan E.Y. hayli sevinçliydi. Eşini mutlu edebilmek için 3.000 fake hesabı eş zamanlı idare ettiğini söyleyen fedakar koca, işi layığıyla yürütebilmek için çelik gibi sinirlere sahip olmak gerektiğini vurguladı. “Hanım bi fotoğraf mı paylaştı? En az 100 hesaptan like, 30 hesaptan comment vermek gerekiyor. Bu da 2-3 fotoğraf paylaşılan günlerde insanın canını inanılmaz sıkabiliyor” diyen ödüllü koca, arkadaş düğünü, kına gecesi ve yaz tatili gibi özel hallerde ajanslardan günlük işçi kiralamak durumunda kaldığını itiraf etti. İnandırıcı olabilmek için yarattığı karakterlerin her birine bir ruh kattığını da ekleyen cefakar eş, sözlerini şöyle sürdürdü: “Bakmayın kolay değil, her comment'te farklı bi üslup lazım, her fotoğrafa yeni bir şeyler söylemek lazım. Mesela soyismini vermiyim, Ceren kod adlı bir hesabım var. Karımdan nefret ediyor. Kaç kere birbirlerine girdiler kılık kıyafet fotoğrafları üzerinden. Ha iyi de oldu ben yüzüne karşı söyleyemediğin nice şeyi Ceren’e söylettim, sinirimi atmış oldum. Sonra Zeyno hesabı var, Instagram’dan kankası… Burak var, hafiften asılıyo ama helal olsun hiç yüz vermedi bizimkisi. Böyle böyle geçiyo günler. Hafif bir kişilik bölünmesi oldu bende tiklerim falan başladı ama değdi. Karımın bütün hayali fenomen olmaktı” 3.000 hesabı yönetirken, her şeyi başlattığı ilk hesabının ucunu kaçırdığını da itiraf eden başarılı koca, “Valla falcon1986 mıydı, eagle_boy muydu, man_in_black miydi o tip bir şeydi ama işler çok karıştı. Instagram’ın derinlerinde bir yerlerde benim böyle Beşiktaş formalı kartal pençesi yapmış bir pozum olacak yalnızca karımın like verdiği” sözleriyle fotoğrafı görenleri insaniyet namına repost yapmaya çağırdı. Sözlerini bitirmek üzereyken telefonu öten fedakar koca şu yardım çağrısıyla ödül gecesinden ayrıldı: “Hah, arkadaşlar bizimkisi akşam yemeğinin fotoğrafını koydu. Tahmin edebileceğiniz üzere yine rezalet bir foto. Kendi haline bırakırsak 3 like alır. Topluca bir el atabilirsek… Size zahmet ben şimdi 3.000 kere log-in’le uğraşmıyım…”