Evlendikten Sonra İlk Kez Birlikte Bayram Ziyaretine Giden Genç Çift, Günü Birbirlerinin Akrabalarından Tiksinerek Tamamladı 3 yıllık ilişkilerini geçtiğimiz Kasım ayında yaptıkları düğünle mutlu bir sona bağlayan Enver Karadaşlı (28) Aybüke Karadaşlı (27) çifti, evli olarak gittikleri ilk bayram ziyaretlerini karşılıklı olarak birbirlerinin akrabalarından tiksinerek tamamladı. Sabah saatlerinde anne babaların ellerinin öpülmesiyle başlayan ziyaretler silsilesi gün içinde gidilen 14 ev, eli öpülen 67 akraba ve “Ay ne kadar da şirinmiş” yalanı söylenen 12 veletle tamamlanırken, genç çiftin bayramın kalanını nasıl atlatacağı sorusu belirsizliğini koruyor. Yeni evli olarak gerek kız tarafından gerek erkek tarafından bayramda ziyaret edilmesi gereken akrabalar listesi hayli kabarık olan Karadaşlı çiftinin kutlamaları sabah saatlerinde Enver Karadaşlı'nın baba evinde büyüklerin ellerinin öpülmesiyle başladı. Kurban telaşı ve genç çiftin acemiliği gibi nedenlerle ziyaret planlanandan uzun sürerken, ancak öğleden sonra geçilebilen kayınvalide evi bayramın ilk krizine sahne oldu. Taze gelin Aybüke Karadaşlı’nın annesi Nermin Hanım’ın “biz burada eşek başıyız çünkü. sabahtan beri kızımızı damadımızı bekliyoruz” çıkışıyla alevlenen krizi yatıştırmak için, genç çift tarafından verilen "bi sonraki bayramda önce size geliriz annecim" şeklindeki sözler ve oğlan tarafının mavi plastik leğen içerisinde kız tarafına yolladığı but da yetersiz kaldı. Anne-baba ziyaretlerinin tamamlanmasının ardından yakın akrabaların evlerine doğru yola çıkan çift, öncelikle amca ve dayılara uğradı. Burada, ilk kez birbirlerinin kuzenleriyle sohbet etme şansını yakalayan Karadaşlılar’ın ziyaret çıkışında "Nurşencim, daha sık görüşelim artık. Evlerimiz yakın bak sabahları kahveye bekliyorum ölümü gör” ve “Aaaa Erkan yengeyi de alıp geliyosun kesinlikle itiraz istemiyorum” sözleri, kapıların kapanmasının ardından büyük bir hızla yerini “Erkan da dallamanın önde gideniymiş” ve “Resmen şırfıntı bu Nurşen, kokoş ayol!” düşüncelerine bıraktı. Israrla eve davet ettikleri kuzenlerin bu daveti ciddiye almamasını uman genç çift, nispeten daha uzak akrabaların ziyaretleri için yola koyuldu. Uzak akraba evlerinde konuşulacak konuların bir hayli daralması sonucunda sohbet, erkekler arasında kötü giden Milli Takım'a karşılıklı olarak sövme noktasına doğru giderken, kadınlar arasında temel gündem maddesi ise ikram için yapılan bayram yemekleri ve tarifleri oldu. Bu sohbet çabaları esnasında gelin Aybüke Karadaşlı’nın “Ay sarmaları böyle büfe salamı boyutunda yapmak da nerden aklınıza geldi? Tadı da tam Whiskas vallahi” esprisi tam olarak anlaşılamasa da hayra yorulmayarak, gelinin biraz ukala ve boşboğaz (zaten ağzı da çok büyük) olduğu kanaatinin ailede yayılmasına yol açtı. Tam kim olduğunu da hatırlamadıkları bir başka uzak akraba evinde haddinden fazla sayıda küçük çocuğa maruz kalan Karadaşlı çifti, ortalıkta bağırış çağırış koşan çocukları gördükçe bebek yapma planlarını tekrar gözden geçirmeye karar verdiler. Ziyaret esnasında küçük bir çocuk tarafından ekranı kırılan yeni iPhone, genç çift için günün en önemli maddi zaiyatı olurken, mis gibi iPhone “Aman canım mesele değil , ne olacak çocuktan değerli mi? Daha taksidi bitmedi ama ne önemi var di mi? 3000 TL alt tarafı...Çocuğu satsak o kadar etmez sonuçta ama sağlık olsun...” sözleriyle ebediyete uğurlandı. Ziyaret, tuvalete gitme bahanesiyle salondan ayrılan Enver Karadaşlı'nın, darp izleri görünmeyecek biçimde çocuğa savurduğu tekmeyle bir nebze olsun renklendi. Genç çift, gün boyunca en rahat ve en huzurlu zamanlarını ise Enver Karadaşlı’nın büyük amcasına gerçekleştirdikleri ziyaret sırasında geçirdiler. Büyük amcanın mezarı başında dua eden çift, çiçekleri sulayıp mezar taşını yıkarken en sevdikleri akrabalarının rahmetli Muharrem Karadaş (ruhuna el fatiha) olduğu konusunda mutabakata vardılar.   Bugüne dek sıkı sıkıya sarıldıkları "biz farklıyız, bizimkisi öyle klasik bir evlilik gibi olmayacak" fikrinin ağır darbe aldığı bayram ziyaretlerinin ardından evlerine dönen genç çift, akıllarında "neyin içine düştüm lan ben?" soruları eşliğinde etleri buzluğa yerleştirerek günü noktaladılar.