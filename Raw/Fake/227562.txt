İstanbul'un Yeni Yürüyüş ve Miting Alanı Marmaray'da Deneme Süreci Sorunsuz İlerliyor İstanbul Valisi Avni Mutlu, bu sabah düzenlediği basın toplantısıyla Kazlıçeşme'den sonra İstanbul'a kazandırılan yeni miting ve yürüyüş alanı Marmaray hakkında bilgilendirmelerde bulundu. Bir kaç gündür devam eden test yürüyüşlerinin sorunsuz olarak tamamlanmasının ardından bu güzergahın güvenli bir şekilde miting alanı olarak kullanılabileceği yönünde kanaate vardıklarını belirten Vali Mutlu, "Daha evvel belirlediğimiz alanlarla ilgili en önemli eleştiri şehrin çok dışında oldukları yönündeydi. İstanbul'un coğrafi olarak tam ortasında yer alan Marmaray'yla bu eleştirelere de bir son vereceğimize inanıyorum..." sözleriyle projenin tamamen vatandaşlardan gelen talep doğrultusunda hayata geçirildiğini ifade etti. Önümüzdeki günlerde resmi olarak hizmete açılacak olan Marmaray'ın aynı anda iki kıtada birden miting yapma olanağıyla dünyada bir ilk olacağının altını çizen Vali Mutlu, test süresi boyunca yaptıkları gözlemlerden, vatandaşların da bu güzergahta toplanıp hep birlikte yürümekten son derece memnun olduğu yönünde bir intiba edindiklerini dile getirdi.  Toplantıda Marmaray'ın akustik avantajlarına da değinen Mutlu, "Proje tünel şeklinde inşa edilmiş olması itibariyle kendinden ekolu bir yapıya sahip. Dışarıda bağırsan bağırsan bir yere kadar sesini duyurursun ama burada tünelin bir ucunda fısıldasan öteki taraftan duyuluyor" derken, tünelin aynı zamanda dışarıya ses vermeme özelliğiye de İstanbul'daki gürültü kirliliğinin önlenmesinde önemli katkılarda bulunacağını sözlerine ekledi. Vali Mutlu, yeni miting alanının ihtiyaca cevap ne kadar cevap verebileceği yönündeki bir soru üzerine Marmaray'ın henüz 17 kilometresinin tamamlandığını hatırlatırken, "Burası bize yetmez diye dövünmesin kimse lütfen. Bakın hedef 2023'te 749 km raylı sistem. Marmaray'dan girer, artık nerden çıkarsanız çıkarsınız" sözleriyle de projenin uzun vadeli olarak düşünülmesi gerektiğini kaydetti.  Marmaray'da yürüyüş ve miting yapmanın güvenli olmadığı yönündeki spekülasyonlara da yanıt veren İstanbul Valisi, şöyle devam etti: "Bu eleştirilere en güzel yanıtı deneme sürecinde verdik diye düşünüyorum. 4 gündür kimsenin burnu bile kanamadan en demokratik şekilde tünel boyunca yürüyüşler gerçekleştirildi. Şu haliyle en azından yerin üstünde miting yapmaktan çok daha güvenli olduğu açık. Yerin üstüne çıkılmadığı sürece hiçbir sıkıntı olmaz. Ha olur da yürüyüşe bir müdahale ihtiyacı ortaya çıkarsa tünelin iki ucunu kapatıp içeriye 4-5 tane gaz bombası atmamız yeterli olacaktır zaten. Bu şekilde orantısız güç vs gibi bir takım olumsuz durumların da önüne geçmiş olacağız." Son olarak Marmaray'ın aslında Büyükşehir Belediyesi tarafından raylı sistem ve toplu taşıma hizmetleri için tasarlandığı şeklindeki söylentilere de değinen Vali Mutlu, "Bu konuda bize iletilmiş resmi bir talep yok. Olursa oturur tekrar değerlendiririz tabii. Ancak şu an şehrimizin böyle bir ihtiyacı olduğunu sanmıyorum. Neticede bugüne kadar Marmaraysız da karşıya geçiliyordu" derken, bir başka soru üzerine yaptığı "e İngilizlerle Çinliler de başlarının çaresine baksınlar artık canım" esprisiyle de salonda kahkaha fırtınası estirdi.