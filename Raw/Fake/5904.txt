İstanbul’da Sağlık Hizmetleri Diziler Nedeniyle Sekteye Uğradı Son dönem televizyon dizilerindeki sahnelerin çoğunlukla hastanede geçmesi, İstanbul’da sağlık hizmetlerinin önemli ölçüde aksamasına yol açıyor. Konuyla ilgili olarak İl Sağlık Müdürlüğünce yapılan açıklamada, hastanelerin dizi oyuncuları nedeniyle çalışamaz hale geldiğine dikkat çekilerek, durumun bu şekilde sürmesi halinde çekimlerden önce oyunculardan sağlık raporu istenmesi yoluna gidileceği belirtildi.
 
 
 İstanbul İl Sağlık Müdürlüğü Koordinasyon Merkezi'nde bu sabah düzenlenen basın toplantısında, dizi senaristlerinin başları sıkıştıkça olayı hastaneye, acil servise bağlamaları nedeniyle il genelindeki hastanelerde yatak sıkıntısının baş gösterdiğini belirten İl Sağlık Müdürü Ersin Özbükey, “İnanın, dizi oyuncularına bakmaktan normal hastalarımızla ilgilenemez olduk. Az önce aldığımız bir habere göre 'Canım Ailem' dizisinden iki oyuncunun daha hastaneye kaldırılmasıyla hastanelerimizdeki doluluk oranı şu an %98’e ulaşmış durumda. Kendilerine düzgün mü bakmıyorlar artık noluyorsa dizi sektörü yataktan başını kaldıramıyor.” şeklinde konuştu.
 
 
 Grip gibi, soğuk algınlığı gibi basit rahatsızlıklar için bile oyuncuların hemen hastaneye yatmasından dert yanan Özbükey, “Özellikle Aşk-ı Memnu dizisi nedeniyle, şu anda İstanbul’da sağlık hizmetleri önemli ölçüde durmuş durumda. Hayır, bu oyuncular günlük vitamin kullansalar, düzenli uykularını alsalar tüm bu sorunlar yaşanmayacak ama naparsın, hipokrat yeminini de ettik bir kere şimdi bir şey diyemiyoruz.” sözleriyle yaşadıkları çaresizliği dile getirdi.
 
 
 “Sadece hastayla ilgilensek yine iyi. Biri hastaneye kaldırılınca ışıkçısı, sesçisi, rejisi derken bütün ekip soluğu hastanede alıyor. Ondan sonra bütün gün hastanenin kantininde oturan bu arkadaşlara çay, poğaça yetiştirmeye uğraşıyoruz.” sözleriyle sağlık sektörünün diziler nedeniyle düştüğü darboğazdan yakınan Özbükey, "eskiden en azından bir Doktorlar dizisi vardı,   hastalanan dizi oyuncularını genelde Kutsi ve ekibine havale ediyorduk, sağolsunlar üzerimizdeki yükü epey hafifletiyorlardı" diyerek ekledi: "Gerçi ona da 'Dr. Troy' demeyince kızıyordu eheh"
 
 
 
Basın toplantısında, İstanbul genelinde sağlık hizmetlerinin tekrar düzgün olarak verilebilmesi için bir takım tedbirler alma yoluna gideceklerini de vurgulayan Özbükey, bundan böyle tüm oyunculardan dizinin çekimleri başlamadan önce tam teşekküllü devlet hastanesinden alınacak sağlık raporu isteyeceklerini ve özellikle belirli yaşın üzerindeki ve yüksek risk grubundaki sanatçıların dizilerde oynatılmaması konusunda girişimlerde bulunacaklarını ifade ederek toplantıya son verdi.