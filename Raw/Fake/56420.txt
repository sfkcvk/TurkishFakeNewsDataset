İntihar Komandolarının Almanya’daki Hazırlık Kampı Neşe İçerisinde Sürüyor Sezon hazırlıkları için bu sene Almanya’nın Duisburg şehrini seçen intihar komandoları ekibi, buradaki hazırlıklarını günde çift idman yaparak sürdürüyor. Ekibinin uyumundan ve kamptaki neşeli atmosferden genel olarak memnun olduğunu kaydeden Suudi Arabistanlı eğitmen Said El Mahfuz, “Tamam şehitlik falan güzel ancak bu kadar da neşeli olmalarını doğrusu anlamakta zorlanıyorum. Acaba bazı şeyler kendilerine tam olarak anlatılmadı mı?” sözleriyle, ekibinin görev tanımı hakkında doğru şekilde bilgilendirildiğinden duyduğu kuşkuyu dile getirdi.
 
 
 
Yeni sezon hazırlıklarını Suudi Arabistanlı eğitmen Said El Mahfuz yönetiminde Almanya’nın Duisburg şehrinde sürdüren intihar komandolarından kurulu ekip, günü çift idmanla kapattıktan sonra dinlenmeye çekildi. Akşam idmanının ardından 10 günlük kamp sürecini değerlendirmek üzere kameralar karşısına geçen Suudi hoca, “Yaklaşık olarak 20 yıldır bilfiil bu sektörde eğitmenlik yapıyorum, böyle neşeli ekip görmedim. Başlarda, ilk kez yurtdışına çıkıyorlar acaba onun coşkusunu mu yaşıyorlar diye düşündüm ama değil, 10 gün geçti, neşelerinde gram azalma yok. Her biri burada adeta yeniden doğmuşçasına sevinçli. Hayret.” sözleriyle kamptaki psikolojik atmosferden duyduğu şaşkınlığı dile getirdi.
 
 
 
Kamp döneminde karşılaştığı tablo nedeniyle ekipteki elemanlara başlarına gelecekler hakkında tam olarak bilgi verilmediğinden şüphelendiğini ifade eden El Mahfuz, açıklamasını şu sözlerle sürdürdü:
 
“Baktım olacak gibi değil, bir ağabeyleri, bir büyükleri olarak çekeyim karşıma, önlerindeki acı gerçeği tane tane, ürkütmeden anlatayım dedim. ‘Bakın çocuklar, zaten ölümlü dünya, hiçbirimiz kazık çakmıyoruz işte, benim de yaş oldu 65, sayılı günüm kaldı, bakarsınız ben sizden önce ölü…” demeye kalmadan bir baktım bunlar ekibimizin malzemecisi Faysal’ı ortalarına almış havaya fırlatıyorlar. Doğum günüymüş o gün Faysal’ın. Kutladılar. Kutlasınlar da zaten, ona bir şey demiyorum ama pasta savaşı yapmak da neyin nesi? Yani bilemiyorum ama bir yerlerde çok yanlış giden bir şeyler var gibi geliyor bana...”
 
 
 
Eğitmenlik hayatı boyunca buna benzer bir kamp dönemi daha geçirmediğini ifade eden deneyimli teknik adam, toplantıya şu sözlerle son verdi: "Hadi sempatik hareketleriyle kampın neşe kaynağı olanlara bir nebze alıştım ama geçen gün bir tanesi tutmuş sabah antrenmanına çocuklarını getirmiş. Bu son olay artık ciddi önlemler almamız gerektiğini düşündürttü bana. En kısa zamanda yönetimle ve sağlık ekibimizle konuşacağım. Arkadaşları sakinleştirmek için ne veriyorlarsa, artık daha az vermelerini talep edeceğim. Böyle hiç tadı yok bu işin..."