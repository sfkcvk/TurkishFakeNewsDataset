Derdini Halkın Anlayabileceği Bir Dille Anlatmak İsteyen Köşe Yazarının ‘‘Naber lan keranacılar’’ Başlıklı Yazısı Tıklanma Rekorları Kırıyor Uzun yıllardır Haberin Gerçek Gündemi adlı gazetede köşe yazıları yazan ancak pek de kimsenin dikkatini çekemeyen Raif Durubaş'ın son yazısı internette tıklanma rekorları kırmaya devam ediyor. 42 yıllık kariyerinde arkadaşları tarafından çok defalar 'halka inememek' ile suçlanan Durubaş'ın 5 Şubat'taki 'Naber lan keranacılar' başlıklı yazısı, Facebook'ta tam 3 milyon 272 bin 373 kişi tarafından paylaşıldı. Durubaş, gidişattan memnun olduğunu belirtirken, ilk defa doya doya köşe yazısı okuduğunu vurgulayan vatandaşlar yazara övgü yağdırdı. Bugüne dek, “Deflasyon Kapıda”, “Asya Tipi Üretim Tarzıyla Mümkün Mü?” ve “Anadolu Yakası’nda Muhteşem Bir Gece: La’Guiennerne Restaurant” gibi yazılarıyla halka ulaşmaya çalışıp bir türlü başarılı olamayan Raif Durubaş sonunda şeytanın bacağını kırdı. 42 yıllık meslek hayatında bir türlü yazdıklarına tepki alamadığını belirten deneyimli köşe yazarı son olarak yayınladığı “Naber lan keranacılar” makalesine gelen övgülerden hayli memnun. Basın mensuplarına rekor kıran yazısı hakkında açıklamalarda bulunan Durubaş, böylesi bir başarıyı beklemediğini ancak karşılaştığı manzara karşısında da hoşnut olduğunu gizleyemeyeceğini itiraf etti. “20 senedir gerek Türkiye, gerek dünya gündemi ile ilgili tuğla gibi yazılar yazdım ama en sonunda halkımıza gerçekten yaklaşmayı az da olsa başardım ya, bu mutluluk bana yeter” diyerek memnuniyetini gözler önüne seren tecrübeli yazar, bundan sonra kendisinin halkın bir emmisi, bir dayısı, hatta yeri geldiğinde kayınçosu olacağını vurguladı. Makalesinin yalnızca kendi kariyerinde değil, Türk gazetecilik tarihinde de bir dönüm noktası olduğunu vurgulayan Durubaş, açıklamalarına şöyle devam etti: “Buyurun bakın, ben naber lan keranacılar dedikten sonra ‘İyidir be sadıç’ diyen de olmuş, ‘Babandır keranacı’ diyen de. İşte aslında bir köşe yazısının toplumda yaratması gereken etki de bu arkadaşlar. Biz bu tip konuları gazeteciler olarak halkın önüne getireceğiz ki bu konular rahat rahat konuşulabilsin, tartışılabilsin. Sonuçta bir yazarın en asli görevi de budur. Ayrıca yeri gelmişken o ‘Babandır keranacı’ diyen arkadaşa da ‘Ne biliyorsun anan mı oradaydı?’ diyerek buradan polemiği ateşliyorum. Umarım bu karşılıklı diyalog da iki taraf için öğretici olacaktır” Halkın Gerçek Gündemi Genel Yayın Yönetmeni Atıf Yılmazer de yazarın yükselen performansından memnun olduğunu ifade etti. “Arkadaşlar ben bu herifin yazılarını okuyup anlayacam da editliyecem diye canım çıkıyordu, bu sefer resmen 7 dakikada yayına hazır hale getirdik” sözleriyle gazete olarak mutlu olduklarını kaydeden Yılmazer, böyle dobra ve içtenlikle yazılmış köşeler için gazete olarak ne pahasına olursa olsun yazarlarının arkasında durmaya devam edeceklerini vurguladı. Bugüne dek Raif Durubaş’ın birçok yazısını hiç anlamadan, önemli bir bölümünü ise sonuna dek okumadan yayınladıklarını da itiraf eden genel yayın yönetmeni, bir devrin artık kapandığını da ekledi. Raif Durubaş’ın rekorlar kıran yazısı, vatandaşlardan da birçok tepki aldı. Makalenin bir anda sosyal medyaya düşmesiyle beraber dört koldan yorum bırakmaya başlayan milyonlarca internet kullanıcısın içinden öne çıkan kimi tepkiler şöyle;  Bu yazıları yazarken bir taraftan oralet içip kabak çekirdeği çitlediğinden neredeyse eminim. Gerçekten tam bir halk adamı. Bravo  Ben özellikle ‘‘Amaan dış borçmuş, 2015 seçimleriymiş hiiç umrumda değil valla ekmeğinize bakın abicim boşverin bu işleri’’ diye başlayan kısmı çok sevdim. Adeta benim cümlelerimle konuşuyor. Oradan aldığım tavsiyeleri mutlaka değerlendireceğim.  Adeta bizi bize anlatan sıcacık bir yazı. Burada yazanlara aynen katılıyorum, kesinlikle okumalısınız. Su gibi akıp gidiyor.  Kürdü, Türkü, Lazı, Çerkezi, Ermenisi, Alevisi, Sünnisi yıllarca bu ülkede köşe yazısı anlamaya çalıştık. İşte bu tam aradığımız şey...  Yazı öylesine içten öylesine doğal ki… Bir yanıyla bunu başarırken bir yanıyla da öğretici. Emin olun okuduktan sonra siz de “Aslında hepimiz keranacı değil miyiz” diyeceksiniz…