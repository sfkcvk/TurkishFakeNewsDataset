Bahçeli'nin Başkanlık Desteği AK Parti'de Endişeleri Artırıyor: ''Beyler bi baksanıza daha önce iyi bi şeyi desteklemiş mi?'' MHP lideri Devlet Bahçeli'nin giderek artan bir dozda verdiği Başkanlık Sistemi desteği AK Parti'de soru işaretlerini de beraberinde getiriyor. Kulislerde konuşulanlara göre parti içinde "Ya bu adam niye bizden daha hevesli? Bi pislik olmasın bu işte?" görüşü her geçen gün ağırlık kazanırken, parti kurmayları da Bahçeli'nin daha önce destek verdiği doğru düzgün bir şey olup olmadığının araştırılması için düğmeye bastı. Partiye yakın kaynaklar, AKP içinde giderek daha fazla milletvekilinin Devlet Bahçeli'nin Başkanlık Sistemi'ne verdiği aşırı destekten işkillendiğini aktarırlarken, adının açıklanmasını istemeyen üst düzey bir isim ise söylentileri doğrular yönde konuştu. "Başta tabii hoşumuza gitti. 50 milletvekili de oradan gelse falan diye hesaplar yapıyorduk ama iyice abarttı artık. Nerdeyse biz unutuyoruz o hatırlatıyor gibi bir durum oluştu." diyen AK Parti yetkilisi, insanın aklına ister istemez Başkanlık Sistemi'yle ilgili bir kurt düştüğünü ifade etti.  Aynı isim, konunun geçtiğimiz haftaki grup toplantısının basına kapalı bölümünde de gündeme geldiğini belirterek, Başbakan Yıldırım'ın da "Olum kesin bi yanlışlık var bu işte bakın. Bu kadar gönülden destek veriyosa illa ki bi pislik çıkacak bence. Güzelce oturalım bi araştıralım, bu şekilde desteklediği şeylerden hayırlı olan var mı hiç? Yoksa ben konuyu sayın Cumhurbaşkanımıza da açıcam artık. Açık açık 'durum böyleyken böyle, biz bu işten vaz mı geçsek?' diyicem" şeklinde bir teklif sunduğunu aktardı.  Bazı bakanların, "Sayın başbakanım acaba bizi böyle şüpheye düşürmek için destekliyor olabilir mi? O kadar uzun boylu düşünebiliyor mu? Siz daha yakından tanırsınız yapabiliyor mu öyle şeyler?" şeklinde şüphelerini aktarmalarına rağmen parti içi bir "Devlet Bahçeli'nin daha evvel destek verdiği şeyleri araştırma komisyonu" kurulması yönündeki teklifin kabul edildiğini belirten AKP'li isim, son olarak geçtiğimiz çarşamba gününden beri faaliyetlerini sürdüren komisyonun henüz olumlu bir sonuç elde edemediğini de sözlerine ekledi.