Kar Satışı Yapmak İçin 3.59'dan 3 Milyon Dolar Bozduran Miles & Brown Capital Investment’ın Adı Sivas’ın Bir İlçesine Verildi Dolar bozma kampanyaları tüm Türkiye’de hızla yayılırken, bugün sevindirici bir haber Sivas’ın eski adıyla Divrikalan ilçesinden geldi. Kurun tam 3.59 olduğu anda 3 milyon dolar bozan ABD’li yatırım firması Miles & Brown Capital Investment’ın adı ilçeye verilirken, ABD merkezli yatırım firması kararı sevinç ve şaşkınlıkla karşıladı.   Flaş gelişmeyle ilgili olarak bugün kameraların karşısına geçen Sivas’a bağlı eski adıyla Divrikalan yeni adıyla Miles & Brown Capital Investment Group Inc. İlçesi Belediye Başkanı Muzaffer Görele, konuşmasına “Hayırlısıyla Belediye binamıza yeni tabelanın da siparişini verdik. Biraz uzun olduğu için şu an onu nasıl sığdırabilirize bakıyoruz. Bi bitsin gelsin süper olacak” sözleriyle başladı. Bu zor zamanlarda Türk lirasına hak ettiği değeri veren ABD’li firmadan da övgüyle söz eden Görele, “Yabancı bile olsa Cumhurbaşkanımızın çağrısına kayıtsız kalmayan, yüreği Türkiye sevdasıyla atan bu insanlar için biz de ufak bir jest yapalım dedik. İnşallah hoşlarına gidecektir. Kendileri artık bizim kardeşimizdir. Gerek sayın Miles olsun gerek Brown bey olsun gözümüzde öz be öz Türk evladıdır. İnşallah bu davranışları nüfus cüzdanında TC yazan ama hala dolarla iş yapan kimi iş adamlarımıza da örnek olur" sözleriyle de iş dünyasına mesaj yolladı. Amerikalı yatırım şirketinin, bu uygulama sayesinde önemli bir tanıtım fırsatı yakalayacağını belirten Belediye Başkanı'nın “Malum bu finans dünyası tam bir kurtlar sofrası. Hepsi reklam peşinde. Peki sorarım size hangisinin bugün itibariyle Miles & Brown Capital Investment Keşkek’i var? Hangisi Miles & Brown Capital Investment’a has eksik ayak damat halayına sahip? Geleneksel Miles & Brown Capital Investment Ebegümeci Festivali’nden bahsetmiyorum bile” sözleri de basın toplantısını izleyen vatandaşlardan yoğun alkış aldı. Konuyla ilgili olarak bir açıklama da Miles & Brown Capital Investment Yönetim Kurulu Başkan Yardımcısı Marcus O'neil’den geldi. Öncelikle Divrikalan Belediyesi’ne teşekkür eden O’neil, “Yani konuyu tam anlamadık ama yine de güzel bir şey tabii" ifadelerine yer verdi. 3 yıldır Türkiye piyasasında faaliyet gösterdiklerini de sözlerine ekleyen deneyimli yatırımcı, 3,50 seviyelerinde oluşan direncin kırılmasıyla birlikte oluşan yukarı yönlü hareketin 3,59’da önemli bir satış fırsatı oluşturduğunu ve bunu değerlendirerek satışı gerçekleştirdiklerini aktardı. Şu an için kısalan pozisyonlarını koruduklarını söyleyen O’neil, 3,53’te yüklü bir miktar alım emrini hazır tuttuklarını da belirtirken, “Zira öyle bir durumda nefis arbitraj karı yazmışız demektir. Yani baştan söylüyorum ki bir yanlış anlaşılma olmasın. Ha ama 3.65-3.67 seviyelerinde yine kısa vadeli bir aşağı yönlü hareket öngörüyoruz. O zaman daha da büyük Dolar satışı yaparız. Kimsenin endişesi olmasın" sözleriyle de güven aşıladı.