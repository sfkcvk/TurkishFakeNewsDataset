Olağanüstü Hal İlan Edilmesinin Ardından Türkiye Şaşkın: ''Şu ana kadar olağan bir halde miydik lan?!'' Bakanlar Kurulu toplantısının ardından Cumhurbaşkanı Erdoğan tarafından duyurulan 3 aylık olağanaüstü hal ilanı, şu ana kadar olağan bir halde yaşadığını öğrenen Türkiye'de şaşkınlıkla karşılanırken, "olağanı buysa olağanüstüsü nasıl olacak acaba?" sorusunu da beraberinde getirdi. İç ve dış siyasi gerginlikler, ekonomik durgunluk, Güneydoğu'da devam eden çatışmalar ve büyükşehirlerde yaşanan terör olaylarının ardından son olarak 15 Temmuz'da darbenin eşiğinden dönen Türkiye, bugün ilan edilen olağanüstü hal ile birlikte geride bıraktığı sürecin olağan olduğunu öğrenmenin şaşkınlığını yaşıyor. Kamuoyunun bir bölümü "Olağanı bu olan ülkenin olağanüstüsü nasıl olacak? Boyut mu atlıycaz? Karadeliğe mi düşücez?" merakını ve endişesini taşırken, bazı vatandaşlar ise bunu mevcut durumun nihayet adının konması şeklinde ele alıp olumlu bir gelişme olarak değerlendiriyor.  Ülkenin zaten uzunca bir süredir olağanüstü bir gündeme sahip olduğuna dikkat çeken bu görüşe göre, "Olağanüstü Hal" nihayet hastalığın teşhis edilmesi anlamına geliyor. Konuya "Olağanüstü Hal sonunda ilan edildiği gibi bir de 3 aylık süre konmuş. Demek ki sonrası olağan olacak. 3 ay daha çekeriz nolacak? Sayılı gün çabuk geçer" şeklinde yaklaşan bu görüşte, OHAL sürecinin nasıl geçeceği ile olaraksa "Lan nasılsa daha kötü olamaz... Yani... Di mi?" düşüncesi hakim. OHAL'le ilgili olarak sokaktaki vatandaşın düşünceleri ise şöyle: 
 
  ''Yani alkışladık güzel ama  ben tam anlamadım ne olduğunu... Ekmeği karneyle mi alıcaz? Ne olacak?''  ''12 Eylül'ü görmüş bir insan olarak darbenin ülkeye neler yaptığını çok iyi biliyorum. Başarısız olmuş bir darbenin neler yapacağını ise bu vesileyle öğrenmiş olacağım. Yetkililere teşekkür ederim..."  "Çemberimde Gül Oya dizisinde izlemiştim, oradaki çok romantikti. İnşallah bu da öyle olur..." ''Ben yatıyorum abi. 3 ay sonra uyandırın duruma göre tekrar bakarız..."  "İşte basın özgürlüğü, sosyal medya falan kısıtlanabilir, çeşitli haklar Anayasa'ya aykırı bile olsa elinizden alınabilir, gösteri-yürüyüş vs yapılamaz gibi şeyler okudum. Pardon ama bunun tam olarak nesi olağanüstü hal?''  "Ben Diyarbakır'da yaşıyorum ya çok fark etmiyor..."