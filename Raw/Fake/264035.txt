Senede En Fazla 1 Hafta Gittiği Aile Evine Methiyeler Düzen Giray Tanık (29), 3. Gün İtibariyle Neden Ayrı Eve Çıktığını Hatırlamaya Başladı Tanık Ailesi'nin tek ve biricik çocuğu Giray Tanık(29), anne ve babasını birkaç günlüğüne ziyaret ettiği Ankara gezisinde aile evi gerçeğiyle bir kez daha yüzleşti. Mühendislik yaptığı İstanbul'dan belirli sıklıklarla geldiği Ankara'da sıcak bir şekilde karşılanan ve temiz çarşaf, güzel yemekler, sınırsız konforla şımartılan Giray Tanık, tatilinin 3. gününde neden tek başına yaşamak istediğini net bir şekilde hatırladı. Genç mühendis ailesi tarafından kendisine yöneltilen sağlıksız göründüğü, evlenemediği ve  para biriktiremediği eleştirilerine yanıt veremezken, bu sırada sosyal medyada anne evine methiyeler düzmekten de geri durmadı. Bundan 3 sene önce ailesinin karşı çıkmasına rağmen çalışmak için İstanbul'u tercih eden Giray Tanık'ın bir aile evi ziyareti daha sancılı geçti. Pazartesi sabahı geldiği Ankara'da çok mutlu olduğu her halinden belli olan ve sosyal medya hesaplarından "Anne..Baba.. Ankara...MUTLULUK: ))) " benzeri paylaşımlarda bulunan genç mühendis, temiz banyonun, hızlı çay servisinin, alışverişi düşünmeme rahatlığının yarattığı etkiden çok geç olmadan kurtuldu. Büyüdüğü eve geldikten sadece birkaç saat sonra "Ya anne, baba ben artık çocuk değilim, lütfen bana karışmayın " diyerek ufak çaplı gerginliğe neden olan Giray Tanık'ın, yaklaşık 3 gün süren tatilinde karşılaştığı belli başlı olaylar ise şöyle:  Uzun zamandır anne ve babası tarafından hasretle beklenen genç mühendis, kendisi için hazırlanan nefis kahvaltı masasına büyük bir coşkuyla otururken, annesi tarafından yapılan böreği tam ısırdığı sırada yöneltilen "Eee, oğlum yok mu bi gelin adayı" sorusu görmezden gelindi.  Kahvaltı sonrası üzerine hafif ağırlık çöken Tanık, uzandığı üçlü kanepede uyuya kaldı. 45 dakika sora uyanan genç, gözünü açar açmaz babası Muhittin Tanık'ın sert bakışlarıyla karşılaştı.  Akşam yemeğinin ardından salona geçilirken, genç mühendis sırasıyla evde hala tek televizyon olduğunu, o ağa dizisinin halen devam ettiğini ve kumandayı babasının elinden alamayacağını fark etti...  Televizyon izlerken konunun kazandığı paraya gelmesiyle gerilen Giray Tanık, 3 yıldır yaşadığı İstanbul'da toplam 273 lira biriktirdiğini itiraf ettikten sonra, ay sonu için babasından bir miktar borç istediğini de daha fazla gizleyemedi...  Genç mühendis, memleketteki arkadaşlarıyla buluşmak üzere dışarı çıkmaya hazırlandığı sırada, annesinden ilk "Aman hemen buluşun zaten, kaçıyor arkadaşların.. yüzünü doğru düzgün göremeden gidersin iki gün sonra" tepkisini aldı. Tanık, bundan sonraki arkadaş buluşmalarını Küçük Ağa, O Hayat Benim ve Özcan Deniz'li çiftlik dizisinin saatine denk getirmeye karar verdi...  Salonda kucağında bilgisayarla yakalanan genç, "Maillerime bakıyodum", "Arkadaş bişi paylaşmış" ve "Gasteleri artık internetten okuyorum ben ya" bahanelerini arka arkaya sıraladı. Tanık, Laptop'ının da yardımıyla ereksiyonunu saklamayı başarırken, yandaki camdan yansıyan Kate Upton memelerine engel olamadı...  Baba Muhittin Tanık'ın "Ohooo biz kalktık, yürüyüşümüzü yaptık, gazetemizi aldık, kahvaltımızı ettik, beyfendi daha uyuyor" sözleri, Giray Tanık'ın "Mmhhhh" sesi çıkarıp yatakta diğer tarafa dönmesiyle karşılandı...  Yeni uyanan genç, onu bekleyen kahvaltı masasının fotoğrafını çekip instagramda paylaşarak güne başladı. Babasından gelen "İnsan bu saate kadar uyur mu lan?" sorusuna "Çok çalışıyorum, çok yogunum" yanıtını veren Tanık, annesi tarafından kıymalı yumurta ile ödüllendirildi.  Laptop'ının başına geçen Giray Tanık, Twitter'a "Ocaktaki çayın fokurtusu, lavanta kokusu, gazete hışırtısı..Anne evi gibisi yok..." iletisini girdi. Ardından yanına gelen annesinin "Oğlum meyve ye... oğluşum akşam fasulye mi yapayım, türlü mü... oğluşum terliksiz gezme.. oğluşum karalıkta oturma,ışık aç, oğluşum çayın yanına ne istersin?" sözlerine "SESSİZLİİİİİİİİİK" yanıtını verdi...  Eve gelen teyzeyle beraber "Geçmişten bugüne Giray Tanık'ın yalnız yaşarken kendine bakamadığı gerçeği ve kilo alamayışının üzerine üzerine gidilmesine dair mutabakata varılması" içerikli panele start verildi.  Akşam yemeği ve "Neslihan var... Fevziye Hanımların kızı... Sınıf öğretmeni" sözlerinin ilk kez dile getirilmesi...  "Ya anne yaa, ben senin bulduğun kızla evlenmem. Sene oldu 2014 yaaa" şeklinde gelen isyan ve hemen arkasından anne Feray Tanık'ın gözyaşları, mutlu aile tablosunun hasar almasına neden oldu...  Evdeki gerginliğe son vermek için babası tarafından tavla oynamaya zorlanan Giray Tanık cephesinde, 6-0'lık mağlubiyet moralleri daha da bozdu...  Muhittin Tanık'ın "Ya Giray'cım bi baksana bu Chrome'u açınca bak şurdan bir şeyler çıkıyor" sözleriyle başlayan babaya bilgisayar öğretme çabasında "Yaa buna format lazım" şeklinde çıkış arayan Giray'ın zor anları...  Uçak biletini planladığından daha erkene alan genç mühendis, ailesinden gelen "yavrum, biraz daha kalsaydın ne vardı?" şeklindeki eleştirilere "anne valla çok işim var" diyerek karşılık verdi. Evden kaçarçasına çıkan Tanık'ın, Facebook'taki son iletisi ise "memleket gibisi yok  :((" oldu...