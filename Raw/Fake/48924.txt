Arkadaş Ortamındaki Muhabbetleri Filme Çeken Genç Yönetmen, Gişede Umduğunu Bulamadı Ankara'da yolları kesişen 5 üniversite öğrencisinin kendi aralarındaki muhabbetleri konu alan 'Kopmak Garanti' isimli film, gösterime girdiği ilk haftasında beklenen gişe başarısına ulaşamadı. Yönetmen Serhat Boladin sinemaseverlerin bağımsız yapımlara şans vermemesinden şikayet ederken, ilk haftada filmlerini izlemeye gelen toplam 12 biletli izleyiciye de ilgileri için teşekkür etti. 
 
Projenin hayata geçiş öyküsünü "Bizim çocuklarla kendi aramızda takılırken 'Ya şu ortamdaki geyiği sadece el kamerasıyla bile çeksek harika film olur' dedik... Ne bileyim, o an gerçekten iyi bir fikir gibi gelmişti..." sözleriyle özetleyen Serhat Boladin, biraz gaza gelmiş olabileceklerini de büyük bir içtenlikle itiraf etti. 
 
 
 
Filmde ana tema olarak, bir masa etrafında oturan 5 arkadaşın öğrencilik, futbol, kadınlar, hayat, 80'lerde çocuk olmak, 90'lar Türk Pop Müziği, içmek, fazla içmek ve çok fazla içmek gibi konular etrafında dönen sohbetlerini işlediğini belirten Boladin, "Bilemiyorum; belki de filmi gerçek zamanlı çekmekle hata yaptım. 4 saat 26 dakikalık süre, izleyicilerin gözlerini korkutmuş olabilir.... Ya da belki tüm filmi tek plan olarak çekmek kötü bir fikirdi. Ne de olsa Hollywood filmlerine alışkın izleyicimiz perdede biraz aksiyon görmek istiyor..." diyerek özeleştiri yapmaktan da geri durmadı. 
 
 
  
"Yani tüm bunlar işin teknik detayı ancak, film sırf 1 saati aşkın süren alkol muhabbeti için bile daha fazla ilgiyi hakediyordu bence." diyen genç yönetmen, her şeye rağmen filmine sahip çıkmaya da devam etti: 
 
"Karakterlerin başından geçen o inanılmaz sarhoş olma hikayeleri, geçen akşam kimin daha çok içtiği konusundaki sonu gelmeyen sidik yarışımız, Cemil'in boş kağıda 'risk budur' yazarak istatistik dersinden 100 alan sınıf arkadaşını anlattığı sahnede doruğa çıkan duygu yoğunluğu... Zannetmiyorum ki, şu geyiklerin döndüğü bir başka arkadaş grubu daha olsun." 
 
"Yine, kadınlar üzerine yapılan o ince saptamalar, her defasında aslında tüm olayın paraya baktığını bir kez daha keşfetmemiz... Sabri Sarıoğlu ve şutları üzerine döndürdüğümüz kopartıcı geyikler... O sahne aklıma geldikçe hala gülüyorum... Orhan'ın esprisiydi galiba, Sabri topa bir vuruyor stadın dışında zincirleme trafik kazası... ahahaha... Eleman süper yaa... Tüm bunların dışında, 3 cümlede bir 'Kaldı mı sana dohuz?', 'Artiz ne arar la bazarda?' diyerek yaptığımız incelikli popüler kültür göndermelerini de kaç izleyici anladı gerçekten merak ediyorum..."