Yüzde Yüz Türk Malı 500. Teknolojik Aletini Üreten Çin'de Gurur Günü Türkiye'nin yerli malı üretim serüveninde önemli bir aktör olan Çin, 2014 sonu itibariyle %100 Türk malı olan beş yüzüncü  teknolojik aleti üretmiş olmanın haklı gururunu yaşıyor. Bu sabah Şanghay Sanayi Bölgesi'ni ziyaret eden Sanayi Bakanı Wung Sohai, Türkiye'ye gönderilmek üzere üretilen plazma tv parçalarıyla ne kadar övünseler az olduğunu belirtirken "Kimse montaj diyip geçmesin. Çipini de biz yapıyoruz, ana kartını da biz üretiyoruz ama olsun. Orada bir şeyi yanlış yere vidalasalar mesela güm... Patlar o alet. Ama Türkler buna müsade etmiyor" sözleriyle de Türkiye’nin teknolojik üretimde geldiği uç noktaya vurgu yaptı. Türkiye'de üretilen bir teknolojik cihazın daha tüm parçalarını hazır hale getirmenin tarifsiz kıvancını yaşadıklarını ifade eden Wung Sohai, 2015 yılında daha çok çalışarak Türkiye'nin gelişimine daha fazla katkıda bulunmak istediklerinin altını çizdi. “Dile kolay, tam 500 yüzde yüz Türk malı teknolojik cihaz… Söylerken bile insan duygulanıyor arkadaşlar” diyen Sohai, “Bakın Türkiye sayesinde Çin, bugün dünyanın 1 numaralı Türk Malı üreticisi haline gelmiştir. Gururla söylüyorum ki 2014 rakamlarına göre bu alanda Türkiye'yi bile geride bıraktık... Ki takdir edersiniz ki hiç kolay bir rakip değildi" sözleriyle de bu süreçte her iki ülkenin de birbirine müthiş destek olduğunu vurguladı. Çin Sanayi Bakanı Wung Sohai, Türkiye’nin daha seri yerli malı üretim yapabilmesi için Çin olarak hiçbir fedakarlıktan kaçınmayacaklarını da ifade etti. “Biz Türkiye'deki arkadaşlara da defalarca söyledik; şimdi biz parça parça üretip göndereceğimize, montajını yapalım diyoruz hazır gönderelim siz orada uğraşmayın diye ama yok, onu istemiyorlar nedense…” diyen Sohai, konuşmasına şu sözlerle devam etti: “Heralde orada da bizi düşünüyorlar. Fazladan iş yaptırmak istemiyolar, Türk sevimliliği işte… İlla diyolar biz o birleştirme hazzını burada yaşayalım. Ikea gibi düşünüjn işte, bi kitaplık alıp evde birleştirince bile insan başka mutlu oluyo, sanırım o tip bir gurur yaşıyorlar” Bakan Sohai, Türklerin teknolojik üretim konusundaki durdurulamaz yükselişinin Çin’i korkutup korkutmadığı hakkında bir soruyu da “Türkler bu teknoloji konusunda baya ilerlediler. Takır takır üretiyorlar… Korkuyor muyuz? Şimdilik hayır…”  şeklinde cevapladı. Bu süreçte Çin malı üretim işini biraz boşladıklarını da itirafe eden Sohai, “Biz de bakalım inşallah şu %100 Türk malı üretim işinden başımızı kaldırabilirsek, bir ara kendi malımızı da yeniden üretiriz diye düşünüyoruz.” sözleriyle adeta günah çıkardı. Son olarak Türk yetkililerden bir de ricası olduğunu söyleyen Sohai, “Arkadaşlar Made in Turkey’ çıkartmaları çok geç geliyor, bakın 300 tır hazır mal var, sırf çıkartma yetişmediği için yükleme yapamıyoruz, öylece bekletiyoruz. bu konuda biraz daha hassas davranılabilirse…” diyerek yetkililere seslenmesinin ardından konuşmasını sonlandırdı.