Batmak İçin Referandum Sonrasını Bekleyen Beyoğlu Esnafına Maliye Bakanı'ndan Teşekkür Ziyareti... Maliye Bakanı Naci Ağbal'dan İstanbul Beyoğlu ve civarındaki esnafa anlamlı ziyaret. Beraberindeki heyetle birlikte bölgedeki henüz kapanmamış mağaza ve dükkanları dolaşan Bakan Ağbal, büyük bir dirayet göstererek batmak için referandum sonrasını bekleyen esnafa teşekkür edip çiçek ve plaket takdim etti. İlk ziyaretini Tophane'de bir markete gerçekleştiren Maliye Bakanı, "Dükkanı kapatan arkadaşlara da bir şey demek istemiyorum. Neticede onlar da bizim esnafımız. Yani esnafımızdı en azından. Ama yine de hiç değilse elektrik ve su faturasını ödemek suretiyle bu kritik dönemde bu fedakar kardeşimiz gibi dükkanlarını açık tutmaya çalışabilirlerdi. Kirayı 2-3 ay ödemeseler de bi şey olmaz. Mahkemesiydi falan derken o iş uzar zaten. Burada başka açık dükkanlar da görüyorum. Demek ki isteyince yapılabiliyormuş..." ifadelerine yer verdi.  Basın mensuplarına yaptığı kısa açıklamanın ardından Market sahibi Muzaffer Ericekli(54)'ya çiçek ve teşekkür plaketini takdim eden Ağbal, bir süre de esnafla sohbet etti. 35 yıldır aynı marketi işlettiğini, dükkan kendi üzerine olduğu için kira masrafı olmadığını ve yanında işçi olarak sadece karısını ve kaytarmadığı zamanlarda oğlunu çalıştırdığını belirten Ericekli, "Tabii piyasa biraz durgun, bizim de satışlarımız düştü, servise çıkan bi çocuk vardı onu çıkardık geçen hafta ama 2-3 ay daha dişimizi sıkarız. Mayıs gibi zaten vergi borcuydu falan derken hayırlısıyla biz de topu atarız" ifadeleriyle Bakan'ı rahatlatan açıkamalarda bulundu.  Ericekli'nin konuşmasını ilgiyle ve zaman zaman duygulanarak dinleyen Maliye Bakanı Ağbal, markete gelene kadar açık durumda olan en az bir düzine daha dükkana şahitlik ettiklerini belirtirken, en iyi durumda olanı ortalama 3 ay önce batmış olmasına rağmen referandum öncesi "ekonomi kötü gidiyor" algısı yaratmamak için kepenk kapatmayan esnafın adeta yeni bir kahramanlık destanı yazdığına işaret etti. Ağbal ve bebarerindeki heyet, daha sonra açık görünen bir kafeyi ziyaret ederek işletme sahibi ve 2 adet müşteriye de çiçek ve plaketlerini takdim etti. Kafeye destek olmak için birer kahve ve tatlı söyleyen heyet, gelen "Yalnız kahve makinesine dün haciz geldi, götürdüler. Çay versem olur mu sayın bakanım?" yanıtıyla biraz burukluk yaşasa da Bakan Ağbal'ın "Kahve çarpıntı yapar zaten ya eheheh... Sen bize birer açık çay ver" şeklindeki esprisi keyifleri tekrar yerine getirdi. Civardaki diğer 7 kafenin kapanması sayesinde rekabetin azaldığını ve o sayede biraz dayanma şansı bulduğunu belirten kafe işletmecisi Zafer Uluyak(32), bir sıkıntısı olup olmadığı yönündeki soruya ise "Bi ara vardı ama artık pek sıkıntı edecek bi durum kalmadı. 3 aydır dükkanın kirasını da vermiyorum zaten. Mal sahibi dükkanı satılığa çıkardı ama onu da alan yok. Arada bir geliyor öyle birbirimize bakıp oturuyoruz. Hep beraber koyverdik gitti. Hayırlısı ya çok da şeyapmıycan..." sözleriyle yanıt verdi.