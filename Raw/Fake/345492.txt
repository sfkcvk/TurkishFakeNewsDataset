Bir Önceki Dolar Bozdurma Çağrısını 3.40 Seviyesindeyken Yapan Cumhurbaşkanı Erdoğan: ''Bu sefer sanki işe yarayacak gibi bir his var içimde...'' En son 1.5 yıl kadar önce ABD doları 3.40 TL seviyesindeyken yastık altındaki dolarları bozdurma çağrısı yapan Cumhurbaşkanı Erdoğan, bugün 5.07 seviyelerinde çağrısını bir kez daha tekrarlarken, vatandaşların bu kez sanki biraz gönülsüz gibi görünmesi sinirleri gerdi.  Çağrısının ardından sosyal medyada yapılan ''Dolar mı kaldı ki bozduralım'', ''Başkanım bu devamlı artıyor bozduralım da nasıl olacak?'' şeklindeki yorumların kendisini üzdüğünü belirten Erdoğan, ''Yaa kar etmek için babam da bozdurur. Ben size yatırım tavsiyesi vermiyorum ki. Milli bir duruş olsun hem de belki bir işe yarar ümidiyle bozdurun diyoruz işte. Nedir yani bu hep kar edeyim hevesi ben gerçekten anlamıyorum'' ifadelerine yer verdi.  Bir önceki dolar bozdurma çağrısının üzerinden 1.5 sene geçmeden doların 1.5 kat değer kazanmasının kimseyi ümitsizliğe düşürmemesi gerektiğini kaydeden Erdoğan ''Değerli kardeşlerim, bu sefer işe yarayacak gibi bir his var içimde. Öyle hissediyorum. Öyle hissetmesem zaten bu şekilde bir çağrıda bulunmam. Güvenin ya bana'' sözleriyle de kamuoyunu rahatlatacak mesajlar verdi.   Erdoğan, ufak bir ihtimal de olsa doların yükselmeye devam etmesi halinde yine de bu stratejiden vazgeçilmeyeceğinin altını çizerken, son olarak şunları kaydetti:  ''Ben inanıyorum ki bu yöntem bir noktada işe yarayacak değerli kardeşlerim. Yani bu dolar nereye kadar çıkabilir değil miİ? İşte bir öncekini 3.40'ta yaptık, şimdi 5 civarı. Sizden ricam, bir sonraki döviz bozdurma seferberliğinin hangi seviyede olacağını da oradan içler dışlar çarpımı yapıp çıkarın. Beni tekrar söyletmek zorunda bırakmadan kendi kendinize halledin. İnşallah bu oyunu el birliğiyle bozacağız...'