Hayran Sayısı Hızla Artan Alternatif Rock Grubu, Piyasa Olma Tehlikesiyle Karşı Karşıya  Popüler olmamak adına bugüne dek çalışmalarını büyük bir gizlilikle sürdüren ve sadece özel davetlilerin katılabildiği mini bar konserleri veren Anksiyete isimli müzik grubu, gizlice çekilmiş sahne performanslarının internette yayınlaması üzerine bir anda yüzlerce kişinin ilgi odağı haline geldi. 2005 yılında Ankara'da 4 üniversite öğrencisi tarafından kurulan ve deneysel, post rock anlayışına yakın müzikler üreten "Anksiyete", son zamanlarda giderek artan hayran sayısı nedeniyle "piyasa olma" korkusunu yakından hissediyor.
 
 
 Yaşanan gelişmelerin ardından grubun geleceği hakkında açıklamalarda bulunmak için basın mensuplarının karşısına geçen solist Kerem Batumcu, konuşmasına öncelikle kendilerini ilk keşfeden fanlarından özür dileyerek başladı. Anksiyete'nin kuruluşundan itibaren yanında olan 15-20 kadar seçkin dinleyici kitlesinin doğal olarak çok öfkeli olduğunu belirten Batumcu "Fakat ne yazık ki daha şimdiden işi ticarete döktüğümüzle ilgili söylentiler çıkmış bile. Ya ne alakası var? Popüler olmamak için bunca yıldır albüm bile çıkaramadık. Sadece bir tane demomuz var. O kadar sene konserlere en fazla 20 kişi aldık da, şimdi hemen böyle mi oldu?" dedi ve ekledi: "Biz ister miydik sanki bin bir emekle buralara getirdiğimiz grubumuza 'piyasa' damgası vurulmasını? Tanımadığımız, bilmediğimiz insanların bizi dinlemesini? Oldu işte bir kere. Keşke hep sadece o 20 kişi dinleseydi bizi, ama işte..."
 
 
 Konuşmasını oldukça donuk bir ses tonu ile sürdüren genç müzisyen, bu işe başlarken akıllarında para kazanmak gibi en ufak bir düşünce olmadığının üzerinde özellikle durdu. Son olayla birlikte nasıl bir yol ayrımına geldiklerinin farkında olduklarını açıklayan Batumcu, sözlerine "Ne yazık ki bazı olaylar bizim kontrolümüz dışında gelişebiliyor. Müzik yolculuğumuzun en başından beri adımızı duyurmamak için elimizden geleni yaptık. Fakat üzülerek söylemeliyim ki, bizim için açılan fan sayfasının üye sayısı daha şimdiden 200 küsur olmuş. Eğer bu gidişe bir dur diyemezsek eski hayranlarımızın hepsine veda edip, yolumuza Powertürk Tv ve Erol Köse Prodüksiyonla devam etmek zorunda kalabiliriz. Sadece bu olsa gene iyi, allah korusun, olayların sonunun seneye Eurovision'da ülkemizi temsil etmeye kadar varması dahi sözkonusu." şeklinde devam etti.
 
 
 Konser görüntülerinin yayınlanmasının ardından gördükleri ilginin kendilerini bozmaya yettiğini samimi bir şekilde itiraf eden Batumcu, grup olarak içinde bulundukları bu durumdan kurtulmak için tüm seçenekleri değerlendirdiklerini vurguladı. Grubu dağıtmayı dahi düşündüklerini, ancak böylesi bir kararın ardından efsane olma riskinin bulunması yüzünden vazgeçtiklerini ifade eden genç solist, açıklamalarını şöyle tamamladı: "Son olarak, Anksiyete'yi yeni dinlemeye başlayan arkadaşlardan bir ufak ricamız var: Lütfen bizi sağda solda överken dikkatli olsunlar, abartmasınlar. En azından şarkı sözlerimiz facebook, msn iletilerine kadar düşmesin... Zaten çok değil biliyorum, bir iki aya kalmaz herkes başlar Anksiyete'nin şarkıları şöyle "aynı", böyle "arak" demeye. O yüzden hiç gerek yok. Ne kendileri üzülsün, ne biz üzülelim. Bakın lütfen diyorum..."