Emekli Rasim Özcan'ın (64) Henüz Şikayet Mail'i Yollamadığı Tek Resmi Kurum Olan Türkiye İhracatçıları Kalkındırma Dairesi'nde Gergin Bekleyiş Sürüyor 2004 yılında emekli olmasının ardından vaktinin önemli bir kısmını ülke çapındaki resmi ve özel kurumlara şikayet ve istek mail'i yollayarak değerlendiren Rasim Özcan'ın (64), bugüne dek henüz temasa geçmediği tek kurum olan Türkiye İhracatçıları Kalkındırma Dairesi'nde (TİKD) gergin bekleyiş sürüyor. Mail ha geldi ha gelecek diye beklemekten iş güç yapamadıklarını belirten TİKD Genel Müdürü Alpaslan Paker, "Buradan basın aracılığıyla Rasim Bey'e çağrıda bulunuyorum. Ne yollayacaksa yollasın, bizden ne şikayeti varsa açıkca söylesin artık. O da kurtulsun biz de..." sözleriyle kurum olarak yaşadıkları gerginliği gözler önüne serdi. 

 

Emeklilik hayatı boyunca kullandığı 234 adet mail adresiyle başta "gov.tr" uzantılı olanlar olmak üzere hemen hemen tüm kurumların spam listesinde yer alan Özcan, yoluna şu an için "rasimoz_235@hotmail.com" adresiyle devam ediyor. Özellikle yaşadığı şehir olan Ankara'da, sadece Belediye'nin iletişim adresine çoğunluğu "Belediyecilik bu değil!" olmak üzere "Etlik'te park sorunu", "Adil Şeşen Parkı'nda sulama arızası", "Basınca su sıçratan kaldırım taşları!!!", "Üst geçitlerdeki fazla basamak problemi" ve benzeri konularda binlerce mail atan azimli emekli, bunun dışında yaklaşık 400 adet resmi kurum, sayısız özel şirket, gazete, televizyon ve köşe yazarıyla da uzun yıllardır tek taraflı bir iletişim halinde.

 

Özcan'ın emekliliği boyunca temas kurmadığı tek tüzel kuruluş olan Türkiye İhracatçıları Kalkındırma Dairesi (TİKD)'nin Genel Müdürü Alpaslan Paker ise bu sabah düzenlediği basın toplantısıyla kurum olarak sabırlarının tükenme noktasında olduğunu ifade etti. Bir gün sıranın kendilerine geleceğinden emin olduklarını belirten Paker "Bu iş artık işkence halini almaya başladı. Bizi sallamıyor mu yoksa böyle kıvranmamızı izlemekten sapıkça bir zevk mi alıyor bilmiyorum ama artık yeter. Her sabah o info@tikd.gov.tr mailbox'ını açarken yaşadığımız gerginlik bizi tüketti. İhracatı kalkındıracak halimiz kalmadı..." derken, "söz veriyoruz spam'e de düşmeyecek mail'i" sözleriyle de Özcan'a güvence verdi.

 

TİKD cephesinden gelen açıklamalara, Etlik'teki evinde düzenlenen apartman toplantısını yarıda keserek yanıt veren Rasim Özcan, "Allah allah, zamanında ben onlara uzunca bir şikayet ve öneri mail'i atmıştım, gitmemiş mi ki?" diyerek şaşkınlığını gizleyemedi. Deneyimli emekli, hatırladığı kadarıyla bundan 2.5 sene önce TİKD'ye "Döviz kuru yüzünden mağdur olan tüketiciler" başlığıyla epey kapsamlı bir mail yolladığını belirtirken, "'Sent' yazısını gördüğümü çok iyi hatırlıyorum ama bi daha bakayım ben. Belki de adresi yanlış yazdım..." diyerek, kurumun mağduriyetinin en kısa sürede giderileceğini müjdeledi.