Büyükşehir Belediyesi’nin “Su Baskınlarına Karşı Vatandaşların Tedbirli Olması” Talebini Değerlendiren İstanbullular, Baraj, Kanalizasyon ve Yol İnşaatlarına Hız Verdi İstanbul’da Cuma akşamından itibaren başlayan yoğun sağanak yağış, şehirde hayat felce uğratırken Büyükşehir Belediyesi’nden gelen “Vatandaşlarımız su baskınlarına karşı tedbirli olsunlar” uyarısı üzerine İstanbullular alt yapı çalışmalarına hız verdiler. Özellikle Kağıthane, Sarıyer gibi semtlerde ikamet eden vatandaşlar, su baskınlarının önlenmesi amacıyla Baraj ve Kanalizasyon sistemleri inşa edilmesi için kendi aralarında para ve insan gücü toplarlarken, e-5 ve TEM’de yolda kalan araç sahiplerinin de yol genişletme ve bakım çalışmalarının bir an önce bitirilmesi amacıyla düğmeye bastıkları gelen haberler arasında. 
 
“Talimatı alır almaz diğer sürücü arkadaşlarla araçlarımızdan inerek kısa zamanda örgütlendik. Herkesin yeteneğine , eğitimine göre görev dağılımları yapıldı. Bu konuda en tecrübeli isim ben olduğum için sağolsun arkadaşlar ekibe benim liderlik etmemi istediler. Fizibilite çalışmalarının tamamlanmasının ardından yan yolun genişletilmesi için ilk kazmayı 1 saat kadar önce vurduk. Hedefimiz bu gece yarısına kadar 500 metrelik tali yolu kullanıma hazır hale getirmek. Allah’ın izniyle ele verirsek bunu başaracak güçteyiz…”
 
Bu yağmurda biraz acemilik ve biraz da organizasyon eksikliği nedeniyle İstanbullular’ın altyapı çalışmalarında ağır kaldığını söyleyen Güldiken, kendi başının çaresine bakma kültürünün oturmasıyla birlikte bu sıkıntıların aşılacağını da sözlerine ekledi.