Yazlıkta Sular Durulmuyor: Engin'le Simge'nin Çıkmaya Başlaması Tüm Dengeleri Alt Üst Etti... Tekirdağ ilinin şirin tatil beldesi Kumbağ, ardı ardına yaşanan sıcak gelişmelerin ardından yine gergin günler geçiriyor. Haziran ayının ortasından itibaren yazlık, mokamp ve devremülklerine yerleşen gençler kendi aralarında büyük bir süratle dostluk, aşk, küslük ilişkileri kurarlarken, bölgedeki hassas dengeler bu sabah Engin ve Simge cephesinden gelen yeni bir haberle bir kez daha alt üst oldu. Bölge henüz geçen haftanın "Simge biraz sinsi mi?" ve "Cüneyt herkese hesap takıyor" krizlerinin yaralarını sarmaya çalışırken, düzgün fizikleri ve güler yüzleriyle zirveye oynayan Engin'le Simge'nin çıkmaya başlamasıyla belde halkı, bu sabah adeta yeni bir Kumbağ'a uyandı. Bu sene üniversite sınavlarına ikinci kez girmeye hazırlanan ve modifiye arabasıyla bölgede önemli bir role sahip olan Engin ve sarı saçları, akademik başarısı ve son moda kıyafetleriyle kızlar arasında lider konumundaki Simge arasındaki yakınlaşma, bölgedeki ilişkilerin tekrar gerilmesine neden olurken, ani gelişme Derya, Beril ve Simge'den oluşan lider kız grubu arasında adeta deprem etkisi yarattı. Bilindiği gibi Engin, 2 yaz önce Simge'nin şu an kankası konumunda bulunan Derya ile oldukça fırtınalı bir ilişki yaşamıştı. Sıcak gelişmeyi bu sabaha karşı haber alan ve kendi aralarında 3 saat kadar süren bir telefon görüşmesiyle durum değerlendirmesinde bulunan Derya ve Beril, daha sonra sahilde bir araya gelerek krizden çıkış için çözüm yolu arayışına girdiler. Bir buçuk kilo japon çekirdeği eşliğinde gerçekleştirilen zirvede gerilimi basına yansıtmamaya çalışan ikili, yaptıkları kısa bir açıklamayla şimdilik sadece gelişmeleri izlemekle yetineceklerini ifade ettiler. Dört katlı villada yaşaması ve 28 adet taşlı kota sahip olması sebebiyle oturduğu sitenin ikinci dişi lideri konumunda bulunan Beril, "Bi defa yani her şeyden önce Engin sahici bir çocuk. Ben kesinlikle bu olayda onun bir art niyeti olduğunu düşünmmüyorum. Karşılıklı bir hoşlanma olabilir ama Simge'nin yani ne olursa olsun biraz daha dikkatli olması gerekiyordu. Bu kız (Derya) kaç ay ağladı o çocuğun arkasından bunu en iyi Simge biliyor" sözleriyle yaşadığı hayalkırıklığını dile getirdi Beril'in ardından söz alan Derya, öncelikle o ara köpeğini yeni kaybetmiş olması nedeniyle hassas bir dönemden geçtiğini vurgulayarak "Yoksa yani ne ağlıycam onun arkasından. Bana attığı mesajları saklasaydım keşke de kim kimin arkasından ağlamış görseydiniz. Neyse yani Allah yolunu açık etsin..." sözleriyle duruma açıklık getirdi. Engin'in Simge'yle çıkması konusunda bir yorumda bulunmak istemediğini belirten Beril, "Bu onların özelidir, beni alakadar etmez. Neticede burada kim kimin ne olduğunu biliyor. Benim garibime giden olay Engin'in daha önce Ferhat'a 'Bu sene çalışmaya kilitleniyorum ya İTÜ ya ODTÜ kesin, duygusal işlere vaktim yok' açıklamasını yapmış olması. Hayır yani o zaman demezler mi adama bu nedir diye. Neyse canım bana ne zaten" diyerek ekledi "Beril senle de konuşucaz sonra..." Bir süre önce saçlarını aynı Simge gibi kestirdiği için eleştiri oklarının hedefi haline gelen Elif ise, durumu evinin balkonundan değerlendirdi. "Biz Simge'nin Yalçın'dan hoşlandığını düşünüyorduk çünkü Simge bir kere Yalçın'a kahve falı bakmıştı ve uzun sarışın bir kız görmüştü. Yalçın da geçen yaz bi kere Simge'nin çıktığı var mı diye benim ağzımı aramıştı. Fakat gece olanlarla düşünüldüğünde şu an bambaşka bir tabloya bakıyoruz. Artık hiçbir şey aynı olmayacak, acaba Cumartesi günü olan piknik planı yattı mı şimdi?" diyerek yazın ilk çeyreğinde öngörülen planlara dair şüphelerini belirtti. Gelişmeler hakkındaki açıklamasını saat 8'deki halı saha maçının öncesinde yapacağını belirten Engin, sahaya yarım saat geç ve hafif sarhoş gelerek yaşanan krizin boyutlarını gözler önüne serdi. Park ettiği arabasına yaslanarak gelişmelerden samimiyetle bahseden genç adam, "Yani Simge çok tatlı bir kız. Nasıl desem, diğerlerinden çok farklı. Mesela futbol seviyormuş ben bunu hiç bilmiyordum ve direk etkilendim. Orada bir etkileşme oldu, biz buna isim koymuş ya da koymamış olabiliriz bir şey demek istemiyorum" şeklinde kısa bir açıklamayla yetindi. Uzmanlar, Engin'in muğlak ifadelerinin, piyasaların etkilenmemesi için alınan bir önlem olduğunu, kesin açıklamanın büyük ihtimalle Cuma günü mesai bitiminden sonra geleceğini belirttiler. Engin kanadından tatmin edici bir açıklama gelmemesi üzerine gözlerin çevrildiği Engin'in en yakın arkadaşı Alper ise "Biz Yalçın cephesinden gelecek sert bir tepkiden... çekiniyoruz demeyeyim biz bir şeyden çekinmeyiz de, yani tadımız kaçmasın sonuç olarak üç ay buradayız." diyerek taraflara itidal çağrısında bulundu. Konu hakkında Elif'in de açıklama yaptığını öğrenmesi üzerine adeta gözleri aydınlanan Alper, "Az önce evinden bisikletle geçtim ama göremedim, ailesiyle yemeğe gitti diye düşünmüştüm. Demek bu hafta da burada. O çok farklı bir kız ama Beril onu çok etkiliyor..." diyerek bölgenin önümüzdeki dönem yeni sıcak gelişmelere sahne olacağının sinyallerini verdi.