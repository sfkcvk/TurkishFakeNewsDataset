İBB, Ülke Gündeminin Bir Nebze Normalleşmesi Adına Önümüzdeki Günlerde İstanbul'un Herhangi Bir Yerinde Karla Mücadele Edilmeyeceğini Açıkladı Bu öğleden sonra zayıf bir şekilde de olsa başlayan kar yağışıyla birlikte Türkiye'nin bir kez daha İstanbul'a yağan karı konuşacağı döneme girilirken, İBB de krizi fırsata çevirmek için düğmeye bastı... Ülke gündeminin nomalleşmesi ve vatandaşların bir süre ‘kar - kapanan yollar - mağdur istanbullular - kaza - eğlenen çocuklar’ dışında bir şey konuşmaması için her türlü fedakarlığa hazır olduklarını belirten İBB AKOM birimi, bu kapsamda önümüzdeki günlerde ana arterler de dahil olmak üzere şehrin herhangi bir yerinde kar temizleme, yol açma çalışması yapılmayacağını açıkladı. İlk sulu kar tanelerinin İstanbul’da toprağa düşüşüyle beraber gazetecilerin karşısına geçen AKOM Daire Başkanı İbrahim Yunuklu, hayli sevinçliydi. “Arkadaşlar şu an gökten yağan karla karışık yağmur değil, huzurdur mutluluktur” diyerek sözlerine başlayan Yunuklu, yağışın tam da Türkiye’nin içinde bomba-ölüm-siyaset-ekonomi vs olmayan doğal bir krize en fazla ihtiyacı olduğu dönemde gerçekleştiğine dikkat çekti. AKOM başkanı, gece şiddetini artırması beklenen yağışla ilgili alınacak önlemleri ise şöyle aktardı: “Hiçbir şey… Evet, temel olarak hiçbir önlem almayı düşünmüyoruz bu sefer. Bırakalım yağsın, kapatsın yolları mübarek. Hatta şöyle bi şey düşündük. Baktık yeterli yağış olmuyor, biz gidip buz döküceğiz E-5'e TEM'e, köprülere artık en fazla nerede yolun kapanması gerekiyorsa. En olmadı itfaiye araçlarımızla gidip su sıkıcaz. O nasılsa donar kendisi...” Ülke gündemini belirlemede çok büyük pay sahibi olan İstanbul’un böylesine bir fırsatı kaçırmaması için ellerini taşın altına koyduklarını belirten Yunuklu, İstanbulluların da ülkenin selameti için bu hizmeti destekleyeceklerinden en ufak bir şüphesi bulunmadığını da sözlerine ekledi. Yunuklu, "Eminim değerli İstanbullular da 'kar yağsa da biraz onu konuşsak, En büyük derdimiz tıkanan trafik, en büyük merakımız Vali tatil verdi mi vermedi mi olsa' diye dört gözle bekliyorlardır" derken, meteorolojik tahminlerin de doğru çıkması halinde köprü trafiğinde geçirilecek 4 saat'lerin, ''Otobüsten inip Merter'den Şirinevler'e kadar yürüdük olm'' anılarının çok yakında olduğunu müjdeledi. Son olarak “Arkadaşlar bize şimdi sizin içinizden 5-6 tane de arkadaş lazım. Beylikdüzü’ne, Sultangazi'ye, efendime söyliyim bu tip itin öldüğü çeşitli yerlere koyalım ki durumu gündeme taşıyabilin. Size 1 hafta yetecek yemek ve suyu da biz temin edeceğiz” sözleriyle basın toplantısını izleyen gazetecilere seslenen AKOM Başkanı, gönüllü çıkmaması halinde kura çekimine başlanacağını açıklayarak sözlerine son verdi.