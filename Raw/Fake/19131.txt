TRT'nin Yeni Kanalı ''İş Makinesi TV'' Yayın Hayatına Başlıyor... Son birkaç aydır yeni kanal açamayan ve kurum içinde bunun sıkıntısını yaşayan TRT, yeni kanalları İş Makinesi TV'yi dün akşam düzenlenen bir kokteyl ile basına tanıttı. Hedef kitle olarak kendisine inşaat ve yol çalışmalarını büyük bir ilgiyle takip eden orta yaş üstü işsiz güçsüz tayfasını ve emeklileri seçen İş Makinesi Tv, vinç, grayder, buldozer, kepçe gibi araçlar ve daha bir çok sürpriz iş makinesinden oluşan Makine Parkı ile yeni yayın döneminde oldukça iddialı. İstanbul The Marmara Oteli'nde verilen kokteylde, yayın hayatına başlayacağı duyurulan İş Makinesi Tv'nin Genel Yayın Yönetmeni Halis Sebepsiz, bu kanalla birlikte birkaç aydır yeni kanal açamayan TRT'nin üzerindeki stresi attığını belirtti. Devletin televizyonu olarak TRT'nin, şantiye ve yol bakım çalışması atmosferini evinin konforunda izlemek isteyen çok sayıdaki vatandaşa yardımcı olması gerektiğini açıklayan Sebepsiz, "Azıcık makine izlemeyi seven birisi burada kendisinden çok şey bulacak. İnsanımızın çalışan teknolojik aletleri izlemeye olan merakını tatmin edecek sanayi tipi çamaşır-bulaşık makinelerine kadar, her türlü alet edevata bu kanalda yer var." diyerek, TRT'nin yeni kanalına duyduğu güveni gözler önüne serdi. Yurt dışında yayınlanan 'How İt's Work', 'Extreme Machines' gibi programların kendilerine ilham kaynağı olduğunu itiraf eden Halis Sebepsiz, ilerleyen dönemlerde kanalın müdavimlerine Anayasa düzenlemesi tartışmalarıyla yetişen hukukçu genç esnaf örneğindeki gibi, en azından bir tavan vinci operatörlüğü, bir forklift sürücülüğü sertifikası vermeyi planladıklarını da müjdeledi. Tadım başta olmak üzere bir çok ay çekirdeği firmasının kanalın programlarına sponsor olmak için adeta birbirleriyle yarıştıklarını belirten Sebepsiz, böylece İş Makinesi TV'nin TRT bütçesine fazla bir ek yük getirmeden yayın hayatını sürdürebileceğini vurguladı. Kokteylin sonunda TRT olarak İş Makinesi TV'ye benzer konseptte başka projeler üzerinde çalıştıklarını da belirten Sebepsiz, "Pek yakında, trafik kazaları sonrası etrafta toplanıp kimde ne kadar hasar var onun muhasebesini yapmaya bayılan vatandaşlarımız için 'Hasar Tespit Tv' ve apartmanların giriş katlarında oturan 60 yaş üzeri izleyicilerimize hitap edecek olan 'Apartman Önü TV' gibi kanallarla da karşınızda olacağız" sözleriyle TRT'nin 3 ayda bir yeni kanal açma geleneğini devam ettirme yönündeki kararlığını ortaya koydu. Sebepsiz'in "İnanıyorum ki, yaşlı vatandaşlarımızın sadece kendi apartmanlarını değil, Türkiye'nin ve Orta Asya'daki kardeş Cumhuriyetlerimizin de apartman girişlerini 24 saat izleyebilecekleri, girenden çıkandan anında haberdar olabilecekleri bu kanal da çok önemli bir toplumsal ihtiyaca cevap verecek." açıklaması ise davetliler tarafından uzun süre alkışlandı.