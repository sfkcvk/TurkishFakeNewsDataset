Kayalık Zemin Yapısından Ötürü Bir Türlü Açılamayan Karagediz Tüneli, HDP Seçim Bürosu Yapılıyor... 3. Köprü ve bağlantı yolları inşaatı kapsamında aylardır Karayolları Genel Müdürlüğü’nün adeta baş belası halinde gelen Karagediz Tüneli’nde umut ışığı göründü. Kayalık zemin yapısından dolayı çalışmaların çok yavaş ilerleyebildiği tünel için bugün öğle saatlerinde HDP’ye teklif götüren Karayolları, gelecek yanıtı beklemeye başladı. İlk açıklamaysa Karayolları’nın deneyimli müsteşar yardımcısı Cüneyt Oltun’dan geldi... Tekliflerine HDP’den olumlu yanıt gelmesi halinde Türkiye’de ilk kez ‘Bombalat-İşlet-Devret” sistemiyle bir projenin hayata geçirileceğini söyleyen Karayolları Genel Müdürlüğü Müsteşar Yardımcısı Cüneyt Oltun, hayli umutluydu. Oltun, “Bu nasıl daha önce aklımıza gelmedi şu an biz de hayret ediyoruz. Şu sistem aklımıza daha önce gelmiş olsa belki de Bolu Tüneli’ni 1990’ların o çatışmalarının içine yedirip 2-3 ayda açabilirmişiz… Neyse artık önümüze bakıcaz” sözleriyle geçmişte yapılan hataları tekrarlamayacaklarının altını çizdi. Bürokrasinin önde gelen kurumlarından biri olarak her zaman tarafsızlık ilkesine sahip çıktıklarını da ekleyen Müsteşar Yardımcısı demecini şöyle sürdürdü: “O parti bu parti diye ayırmıyoruz biz arkadaşlar. Zaten bakın burası tünel tipi bir yapı olduğu için HDP karşıtları bombaladıktan sonra tünelin diğer yanından da HDP'liler istedikleri gibi provokasyona gelerek tünel inşaatına girişebilirler. Hem onlara da tepkilerini göstermeleri için bir fırsat olur. Karayolları olarak biz çok açık şekilde çatışmadan yanayız şu noktada. Kim kimi patlatıyor, neden patlatıyor, olayın ardından hangi kirli eller var, onlar siyasetin işi; biz karışmayız...” Karayolları’ndan iletilen teklif ellerine ulaşan HDP cephesinden ise konuya ilişkin ilk değerlendirmeler gelmeye başladı. Henüz bir sonuca varmadıklarını ancak teklifin olumlu yanlarının ağır bastığını belirten HDP İstanbul Milletvekili Sırrı Süreyya Önder, "Yani aslında biz tabii bu işin arkasında hükümetin olduğunu düşündüğümüz için çözüm önerisinin de yine oradan gelmesi sevindirici oldu. Belki bir ihtimal tüm saldırıları belki tek bir noktada toplamak adına yardımı olur o büronun. En azından burayı rahat rahat patlatıp heveslerini alınca diğer bürolarımıza saldırı olmayabilir...” diyerek avantajları masaya yatırdıklarını kaydetti. Karayolları Genel Müdürlüğü’nün parti bürosu için gerekli eşyaları sağlamasının da bir artı olduğunu belirten Önder, parti tabelası ve masa-sandalye gibi malzemeler hazır olduğunda kendilerinin de Karayolları’na ellerinden gelen yardımı yapacaklarını kaydetti. Bu kapsamda bu akşam bir ön deneme yapabileceklerini belirten Önder, “Şimdi bu Karayolları'ndaki arkadaşlar, o tünel girişine önce HDP bayraklarını flamalarını bir assınlar hele. Zaten yarına kadar işin rengi belli olur. Öyle ufak çaplı da olsa bir saldırı, taşlama falan olduktan sonra biz de Eş Genel Başkanlarımızla birlikte gider kurdelemizi keser büromuzu açarız. En geç 2-3 güne de ilk patlamamız olur zaten” diyerek, HDP Karagediz Tüneli Bürosunun şimdiden herkese hayırlı uğurlu olması temennisinde bulundu.