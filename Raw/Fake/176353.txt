Motorsuz Taşıt Vergisi Oranları Belirlendi Maliye Bakanlığı Gelirler Müdürlüğü, 2013 yılından itibaren yürürlüğe girecek olan motorsuz taşıt vergisi ile ilgili çalışmalarını tamamladı. Maliye Bakanlığı uzmanları, geçtiğimiz yıl resmi gazetede yayınlanarak yürürlüğe konan Motorsuz Taşıtlar Vergisi Tebliği gereğince, üç ila altı tekerlekli çocuk arabaları (pusetler), 12-28 inç arası jantlı bisikletler, tekerlekli ayakkabılar (patenler), iki ila dört tekerlekli kaykaylar ile pazar/alışveriş arabaları için ödenecek vergi tutarlarını belirledi. 
 
Konuyla ilgili olarak Maliye Bakanlığı'nun resmi internet sitesi üzerinden yapılan açıklamada, ısrarla motorlu taşıt kullanmayan mükellefler nedeniyle yılda ortalama 3.5 ila 4 milyar TL'lik gelir kaybı yaşandığı belirtilirken, bu durumun motorlu taşıt kullanıcıları açısından yarattığı adaletsizliğe dikkat çekildi. 
 
Yeni düzenlemeyle, hazine bütçesine olan katılımın vatandaşlar arasında daha adil bir şekilde paylaştırılmasının hedeflendiği belirtilen açıklamada, bir çocuk arabası, bir bisiklet ve bir pazar arabası olan dört kişilik bir ailenin, hane başına yaklaşık yıllık 300 TL civarı bir MsTV tahakkuku olacağı kaydedildi.

 
Yeni düzenleme kamuoyunda genel olarak makul karşılanırken, envanterlerinde çok sayıda alışveriş arabası bulunan büyük süpermarket zincirleri düzenlemeye şimdilik temkinli yaklaşıyorlar. Başta Carrefour ve Migros olmak üzere önemli süpermarket zincirlerinin üst yönetimleri sabah saatlerinde bir araya gelerek uygulamaya karşı alınabilecek ortak önlemleri masaya yatırdılar. 3 saat süren toplantı sonrası basına yapılan açıklamada, oluşturulacak bir heyetin önümüzdeki hafta içerisinde Sanayi ve Ticaret Bakanlığıyla görüşerek vergiden muafiyet talep edeceği belirtilirken, görüşmelerin olumsuz sonuçlanması halinde Eylül Ayı'ndan itibaren market arabalarının ücretlendirilmesi ya da toptan kaldırılması gibi opsiyonların gündeme geleceği ifade edildi.