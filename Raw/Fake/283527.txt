9 Aydır Birbirine Atarlanan Ütopyalılar'a, Dışarıda Kimse Tarafından İplenmedikleri Bugün de Söylenemedi... Geçtiğimiz yıl Ekim ayında TV8’de başlayan Ütopya programında aradan geçen 255 güne rağmen yarışmacılara beklenen itiraf yapılamadı. Kavganın, bağırış çağırışın, entrikanın eksik olmadığı Ütopya evinin sakinleri, yaklaşık 47 izleyiciyle kendilerini dünyanın merkezinde görmeye devam ediyor… TV8 ekranlarının olaylı programı Ütopya’da içeride bulunan yarışmacılar 255. günü de ‘herkes bizi izliyor’ hissiyle geçiriyor. Sabah uyandıkları andan itibaren, dışarıdaki insanların nedense başka hiçbir işi gücü olmadığına kanaat getirerek kendilerini izlediklerini düşünen Ütopyalılar’a o itiraf bugün de yapılabilmiş değil. Durumdan habersiz yarışmacılar gün boyu “Semih bak ayağını denk al 77 milyon şu an bizi izliyor”, “Kurretülayn orada o saygısızlığı sen bütün Türkiye’nin önünde yapamazsın”, “Murat abi, abi dedik bağrımıza bastık. Ama seni de gördüler Edirne’den Kars’a kadar işte” gibi sözlerle içinde bulundukları yalan dünyayı yeniden inşa etti. Durumun bir noktada sarpa sardığını açıkça ifade eden program yetkilileri de, olaydan nasıl sıyrılacaklarını henüz bulabilmiş değil. Yapım Koordinatörü Mustafa İlgin, “Böyle burada birbirlerine bir şeyler diyorlar, sanıyorlar ki o cümleler her kanalda, her magazin programında veriliyor... Ah ya...  Bak bak Noyan tekrar Cafe Grubu’na atarlandı görüyor musun? Az önce de Altar aforizmaları dayıyodu. İnsan üzülüyor. Nasıl dersin bunlara ‘Beyler sizi 47 kişi izliyo sadece’ diye… Kıyabilir misin?” sözleriyle içinde bulundukları durumu özetledi. Deneyimli yapım koordinatörü Ütopyalılar’a aslında bir çok şeyin söylenemediğini belirterek, geceleri yastığa başını huzurlu koyamadığını ifade etti. “Yani bakın koca Survivor başladı bitti. Biz bu çocukları gece 2’de falan yayınladık. Şurada baya bildiğin evin ortasında binlerce alengirli lafla kavga eden tipler maalesef Merve Aydın’ın kovayla su taşımasını bekledi. Turabi rating rekoru kırdı denir mi şimdi? Hilmicem’i tanımayan yok denir mi” sözleriyle de adeta günah çıkartan Mustafa İlgin, hayli üzgündü. Gözyaşlarını zor tutan İlgin son olarak “Ütopya’nın bütün ülkenin diline pelesenk olduğu tek bir yer var arkadaşlar. 77 milyon, Survivor bitip biz yayına girince ‘Ütopya başladı hadi yatalım’ dedi bu ülkede. Buna da şükür. Bugün Semih'i görenin uykusu geliyorsa, Tuncay'ı gören hayvan gibi esniyorsa bu da bir değerdir.” diyerek konuşmasını sonlandırdı.