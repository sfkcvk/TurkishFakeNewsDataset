AVM'de Aşırı Dozda Recep İvedik Afişine Maruz Kalan Talihsiz Genç, Artık Sadece ‘Böhühü’ Şeklinde Ses Çıkarabiliyor... İstanbul Bakırköy’de yer alan bir AVM’ye bu öğleden sonra yemek yemek ve alışveriş yapmak üzere giden Murat Bulcan (22), aşırı dozda Recep İvedik 5 filmi afişine maruz kalmasının ardından beyin fonksiyonlarından bir kısmını yitirdi. Yalnızca ‘Böhühü’ diyebilen genç hastaneye kaldırılırken, acılı ailesi AVM yönetimini mahkemeye vermeye hazırlanıyor. Görgü tanıklarının ifadesine ve kamera kayıtlarına göre AVM’ye gelmesinin ardından bir süre mağazaları gezen Murat Bulcan, ardından yemek katına çıktı. Ne yiyeceğine karar vermek için bir süre çevrede dolanan talihsiz genç, bu esnada aynı katta bulunan sinemanın önünden geçmek durumunda kaldı. Sinemanın gişe görevlilerinden Şeyma Onok “O genç çocuk birden durdu. Hafif bir sendeledi böyle. Sanki yanıyormuş gibi kafasını tutmaya başladı. Sonra hepimize dönüp aniden ‘Böhühü böhühü böhühü’ dedi” sözleriyle yaşananları aktardı. O esnada bilet kuyruğunda bulunan Adem Hiçer de “Ya adam üst üste Böhühü’leyince biz ‘Abi süper yaptın resmen Recep İvedik’in aynısı’ demiş bulunduk. O sırada kriz gibi bir şey geçiriyormuş meğer. İnşallah çok tetiklememişizdir. Baya alkışladık falan çünkü. Yanına gidip videoya çekmek isteyenler oldu. Onlara saldırınca anlaşıldı iş zaten” ifadelerini kullandı. Bir yandan sinir krizi geçirirken bir yandan da sürekli ‘Böhühü’ diyen Murat Bulcan, güvenlik görevlilerinin müdahalesinin ardından Bakırköy Devlet Hastanesi’ne kaldırıldı. Olayı haber alan Bulcan ailesi de derhal hastaneye koştu. Durumdan AVM yönetimini ve sinemayı sorumlu tutan öfkeli baba İdris Bulcan, “Olayın yaşandığı yerin fotoğraflarını gösterdiler. Nereye kafanızı çevirseniz o adamı suratı var. Kesinlikle kaçış imkanı yok. Benim çocuğum hassas bir insan, bünyesi kaldırmamış bir noktadan sonra. Davacıyız. Sorumlular hesap verecek. Biz yandık eller yanmasın” diyerek hukuki süreci en yakın sürede başlatacaklarını açıkladı. Oğlunun sağlık durumuyla ilgili son gelişmeleri de paylaşan acılı baba “Valla öğrendiğimiz kadarıyla Muratımızı bir makineye bağlamışlar şu an insanların fazla osurmadan normal bir şekilde konuştuğu, hatta hiç konuşmadığı başka filmler izletiyorlarmış. Nuri mi dediler Bilge mi dediler neyse adını tam doktorlardan öğrenirsiniz, öyle bir şeyler veriyorlarmış” derken, oğlunun yarın akşama kadar müşahade altında kalacağı bilgisini de paylaştı. Üzücü olayın yaşandığı AVM'nin yönetimi ise suçlamaları reddediyor. Bugüne dek söz konusu filmin afişleriyle ilgili olarak sadece bir genç kızdan “Bunlara baktıkça her yerimden kıl çıkmaya başladı” şeklinde şikayet aldıklarını, onun da epilasyon masraflarını karşılayarak konuyu tatlıya bağladıklarını belirten AVM’nin Avukatı Gülay Tuğrubal, “Öncelikle bu arkadaşımıza da geçmiş olsun diyorum. Olayı inceleyeceğiz, eğer afişler yüzündense tedavi masrafları konusunda kendilerine gereken desteği veririz zaten" ifadelerine yer verdi. Bünyesi aşırı hassas ziyaretçileri, bu önümüzdeki bir kaç hafta boyunca yanlarında güneş gözlükleri olmadan AVM'lere gitmemeleri konusunda da uyaran Tuğrubal, aksi takdirde doğacak zararlardan AVM yönetiminin sorumlu tutulamayacağını da bir kez daha hatırlattı.