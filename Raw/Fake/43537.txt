Bültenlerin Sonunda Yayınlayacak İlginç Hayvan Görüntüsü Bulamayan Haberciler, Kanal Binasında Hayvan Eğitmeye Başladı Ankara'da yerel bir televizyon kanalı, haber bültenlerinin sonunda yayınlanacak ilginç hayvan görüntüsü bulmakta yaşadığı sıkıntıyı aşmak için kanal binasında kendi hayvanlarını eğitmeye başladı. Muhabbet kuşundan aslana kadar toplam 17 farklı türden hayvan için özel olarak eğitmen tutan TV 20 yönetimi, önümüzdeki 5 yıl boyunca sevimli hayvan haberi konusunda sıkıntı yaşamamayı umuyor.
 
 
 Yoğun gündem ve ilgisizlikten dolayı son aylarda haber bültenlerinin yaşadığı "atraksiyon yapan hayvan görüntüsü" sıkıntısını, Ankara'da faaliyet gösteren TV 20 isimli bir yerel kanal kendi imkanlarıyla aşmaya çalışıyor. Referandumun ardından özellikle haftasonları haber içeriği bulmakta zorlandıklarını kaydeden TV 20 yönetimi, çareyi en sonunda kendi hayvanlarını eğitmekte buldu.
 
Kanalın sahibi ve aynı zamanda anchormen'i Suat Yirmi, "Geçen hafta konuşmaya başlayan 3 adet muhabbet kuşumuz ile çalışmalarımızın ilk meyvelerini almaya başladık bile" derken, neden böyle bir yola başvurdukları hakkında da önemli açıklamalarda bulundu:
  
 
 
"Refarandumdu, basketbol şampiyonasıydı derken sadece biz değil tüm televizyon camiası yoğun bir dönemi geride bıraktık. E tabii bu süreç içerisinde havalar ısındı/soğudu/tekrar ısındı haberleri de bizi bir şekilde idare etti. Ancak 12 Eylül'den sonra bir de baktık ki cumartesi, pazar oldu mu taş çatlasa 15 dakika haber çıkıyor. Hadi biraz semt pazarında röportaj yap, yaşama sevincini yitirmeyen engelli bir vatandaş bul falan ama o da bir yerde tükeniyor. Hayvanlı haber gibi olmuyor, hiçbiri o tadı vermiyor."
 
Hünerli hayvan ihtiyacını fark ettikten sonra, ilk olarak evde beslediği muhabbet kuşunu ve sokaktan topladığı bir kaç kediyi kanala getirdiğini  belirten Yirmi, "Haber değerini geçtim, bir yandan kanala neşe de getirdi soytarılar. Sonra işte, bir iki derken iş en son aslan almaya kadar vardı. Başta kanala girip çıkarken hafif bir tedirginlik oluyordu ama kısa sürede birbirimize alıştık. Şimdi adeta TV 20 ailesinin bir parçası oldu Ferit..."
 
 
   
Konuşmasında, kanaldaki hayvanların eğitimine de değinen Suat Yirmi, bu iş için 4 kişiden oluşan bir profesyonel bir kadro oluşturduklarını ifade etti. Muhabbet kuşlarını bizzat kendisinin konuşturduğunu belirten Yirmi, "Kuşların çoğu haberlik kıvama geldi bile. Cici, anne, baba, Beşiktaş, Cimbom... bunlar tamam" dedi ve ekledi: "Diğer hayvanlarımız ise profesyonel ekibimize emanet. Papağanlara takla attıranlar, kedi-köpekleri beraber yaşama konusunda ikna etmeye çalışanlar... Anlayacağınız çok yoğun bir mesai harcıyoruz şu sıralar, ancak gün sonunda tıpkı insan gibi gülebilen bir maymun ya da 'Allah' diye kükreyen bir aslan görmek, bütün yorgunluğumuza ve kanalın ahır gibi kokmasına değiyor..."