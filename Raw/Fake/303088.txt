Ergenekon Davası'yla İlgili Çok Sayıda Kitabı Bulunan Şamil Tayyar, Okurlarına Seslendi: ''Daksil'le Ergenekon'ları silip FETÖ yazın, gene okunur onlar...'' Bugün tarihi Ergenekon davasının mahkeme tarafından tamamen düşürülmesiyle birlikte gözler, konunun başlıca uzmanlarından araştırmacı yazar ve Ak parti milletvekili Şamil Tayyar'a çevrildi. Direkt olarak Ergenekon Terör Örgütü'nü konu aldığı çok sayıda kitabı bulunan usta kalem, "Şimdi siz paranız boşa gitti gibi düşünmeyin, kitaplardaki Ergenekon'u daksille silip FETÖ yaparsanız yine okunur onlar" sözleriyle okurlarına itidal çağrısında bulundu. Konuyla ilgili olarak düzenlediği basın toplantısında kendisinin bir hukukçu olmamasından dolayı işin hukuki boyutundan ziyade edebi boyutuyla ilgilendiğini belirten Şamil Tayyar, kitaplarına para veren ve zamanını ayırıp okuyan kişilerin herhangi bir şey kaybetmiş olmadığına dikkat çekerek şöyle devam etti: "Baktığınız zaman eserlerimin temel fikri aynı. İşte devlet içinde yuvalanan bir takım odaklar var, bunlar iktidara darbe yapmak falan istiyorlar. Örgütün adı, içindeki isimler falan işin ayrıntısı. Atıyorum mesela Yaşar Kemal'ın İnce Memed'inde esas kahraman değişse, kitabın adı İnce Ahmet ya da ne biliym İnce Osman olsa bir şey değişir miydi? O kitabın değeri azalır mıydı? Bunu da öyle düşünün işte..."  Kitapların henüz satılmamış olanlarını yayınevlerinin depolarından geri istediklerini ve gerekli düzeltmeleri yaptıktan sonra tekrar piyasaya süreceklerini belirten Tayyar, hali hazırda satılmış olanlar içinse şu an yapılabilecek fazla bir şey olmadığını dile getirdi. "Yani... Araba değil ki bu fabrikaya geri çağırasın... Haksız mıyım?" diyen deneyimli gazeteci, bu noktada  görevin okurlara düştüğüne dikkat çekerek, "Yani çok basit aslında. Bugün bir daksil hemen her kırtasiyede bulunur. Alın bi tane, kitaptaki Ergenekon yazan yerleri silip FETÖ yapın. Olmadı tükenmez kalemle oraları karalayıp üstüne de yazabilirsiniz. Birazcık çabayla kitaplar yeni gibi olur" ifadelerine yer verdi. Tayyar, son olarak bu olayın kendisi ve yayınevi için de bir ders olduğunu vurgularken, bundan sonra yazacağı derin devlet ve AKP'ye kumpas-darbe konulu kitaplarda örgüt adı kısmını boş bırakacağını, böylece güncel örgüte göre o kısmın okurlar tarafından doldurulmasına olanak sağlanacağını da sözlerine ekledi.