Türkiye Genelinde 183 Adet Keskin Nişancının Yerleştirildikleri Çatılarda Unutuldukları Ortaya Çıktı Emniyet Genel Müdürlüğü tarafından 2012 yılı başlarında başlatılan bir soruşturma, unutulan keskin nişancılar gerçeğinin ortaya çıkmasına neden oldu. Özel günlerde, mitinglerde ve kutlamalarda güvenlik nedeniyle çevredeki çatılara yerleştirilen keskin nişancılardan 183 tanesinin yıllardır görev başında unutuldukları tespit edilirken, bu isimlerin ailelerine kavuşması esnasında mutluluk ve gözyaşı bir aradaydı. Emniyet'e gelen çok sayıda ihbar üzerine özellikle Yozgat, Bilecik, Bayburt ve Gümüşhane gibi illerde titizlikle yürütülen çalışmalar, dün itibariyle ulaşılan 3 keskin nişancı ile birlikte tamamlanmış oldu. 1989 yılında dönemin Başbakan'ı Turgut Özal'ın Yozgat ziyareti için Ankara'dan getirilen ve bölgedeki muhtelif binaların çatılarına yerleştirilen 3 keskin nişancı yıllar sonra bulundukları çatılardan indirildiler. Hastanede müşahede altına alınan keskin nişancıların, bakımsızlık dışında önemli bir sağlık problemlerinin olmadığı açıklandı. Bilecik'te bir iş hanının çatısında bulunan keskin nişancı Ahmet Erteke (53)'nin hikayesi ise bir hayli ilginç. Bundan tam 17 sene önce bir Zafer Bayramı günü "nolur, nolmaz" denilerek Bilecik'te görevlendirilen Erteke'ye, yıllar sonra kendisi gibi keskin nişancı olan oğlu Oğuz Erteke (23) ulaştı. 29 Ekim kutlamalarında tıpkı babası gibi Bilecik'te görevlendirilen Oğuz Erteke çıktığı çatıda babası ile karşılaşınca gözyaşlarına hakim olamazken, "Tam da, 'Bilecik'te ne olacak da, çatıya keskin nişancı koyuyolar, ne işim var lan benim burada' diye düşünürken Allah karşıma babamı çıkardı. Kısmet işte" şeklindeki sözleriyle, her işte bir hayır olduğunun altını çizdi. Google Maps sayesinde Gümüşhane'de olduğu tespit edilen keskin nişancılardan Cenk Birtenli(44) ise çatıda geçirdiği 8 sene içerisinde keskin nişancılıktan eser kalmadığını belirterek, kendisini güvercin yetiştiriciliğine adadığını açıkladı. Artık en yakın dostlarının güvercinler olduğunu söyleyen Birtenli, "Yıllardır elim tetiğe gitmiş değil. Doğal olarak keskinlik meskinlik kalmadı artık geçti bizden o işler. Devlet büyüklerinden ricam beni ve arkadaşlarımı malulen emekli saymaları" derken emekliliğini de yine Gümüşhane'de, kendi yetiştirdiği güvercinlerle geçirmek istediğini ifade etti. Ulaşılan 183 keskin nişancıdan 94'ünün bakımları çeşitli hastanelerde sürerken, olayla ilgili kısa bir açıklama yapan Emniyet Genel Müdürlüğü Basın Sözcüsü Nedim Sönmez ise unutulan emniyet mensupları ve ailelerinden özür diledi. Birimler arası yaşanan birtakım iletişim problemlerinden ötürü böyle bir tablonun ortaya çıktığını kaydeden Sönmez, "Neyse artık olan olmuş. Unutulan tüm arkadaşlarımıza ulaşıldığına göre bir sorun kalmamıştır heralde. Çok da büyütmeye gerek yok, hepsine tekrar büyük geçmiş olsun" derken, bu tarz talihsizliklerin terkrarlanmaması için bundan böyle keskin nişancılara GPS takılacağını da sözlerine ekledi.