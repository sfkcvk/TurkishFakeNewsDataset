Türkiye'deki Yoğun Gündemden Etkilenen Gürcistan'da Hükümet Düşme Tehlikesiyle Karşı Karşıya Bir süredir Türkiye’deki yolsuzluk ve rüşvet iddialarıyla çalkalanan Gürcistan’da sular durulmuyor. 17 Aralık’tan bu yana yayınlanan tapeler ve TBMM’ye gönderilen fezlekeler nedeniyle sık sık istifaya davet edilen Gürcistan Hükümeti, uzmanlara göre artık köşeye sıkışmış durumda. Muhalefetten gelen “Bunca olanlar karşısında nasıl oturursunuz hala o koltukta?” sorusuna net bir yanıt vermekte güçlük çeken hükümet kanadından geçtiğimiz hafta dört bakan istifasını vermişti. Başbakan Irakli Garibaşvili de durumu değerlendirirken umutsuz konuştu: “Gerçekten hükümet düşürecek düzeyde belgelermiş ya...” Ülkede yaşanan son gelişmeleri değerlendirmek üzere kameraların karşısına geçen Gürcistan Başbakanı Irakli Garibaşvili, sözlerine hayli hüzünlü başladı. “Türkiye’de o kasetler, iddialar ilk ortaya atıldığında birçok kişi ‘Bu iş hükümet düşürür’ demişti. Yani insan aklına en kötüsünü getirmiyor tabi o esnada. Meğer, bizi düşürüyormuş...” diyen Garibaşvili, Türkiye’den farklı olarak kendilerinde ‘sağlam irade’ bulunmamasının acısını çektiklerini belirtti. 17 Aralık’tan bu yana tüm Gürcistan halkının gelişmeleri yakından takip ettiğini, belki de temel hatayı bu noktada yaptıklarını açıkça ifade eden Garibaşvili, önlem almakta çok geciktiklerini vurguladı. Garibaşvili, “Ya ben Star okuyun, Sabah okuyun dedim, NTV’yi açın dedim ama o esnaya kadar iş işten geçmişti. Çıkıp şöyle delikanlı gibi Twitter’ı, Youtube’u yasaklayamadık ki arkadaş. Sonuç nooldu? Buyrun, düşüyoruz” sözleriyle kaçınılmaz sonu işaret etti. Gazetecilerle adeta dertleşir bir biçimde “Ya çok samimi bir şey söyliyim mi, hak ettik biz bunu be” diyen Başbakan Garibaşvili özeleştirisini şu sözlerle aktardı: “Hak ettik... Vallahi hak ettik. Adam orada didik didik gazete okumuş, biz burada basına karışmayalım diye elimize bile almıyoruz. Yargı desen, mahkemeler ne karar verir hükümet bilmez bile. Ses kaydım çıksa, montaj desem, tutar onu mutlaka şartmış gibi ispatlamaya çalışırım ben. Buyrun daha bugün silikon maske işi çıktı. Ondan bir tane edinip şu ülkeyi Tayyip Erdoğan kılığında yönetmeyi bile akıl edemedik... Düşürün lan bizi, düşürmezseniz adam değilsiniz!” Geçtiğimiz hafta istifa eden dört bakandan biri olan İçişleri Bakanı Metan Lavaşkiri’nin durumuna da değinen Başbakan, “Sevgili Metan maalesef bütün ‘olum sana noluyor, adamlar kendileri oturuyor koltukta’ telkinlerime rağmen Türkiye’dekiler aklanana kadar siyasete dönemeyeceğini söyleye söyleye gitti” açıklamasını yaptı. Başbakan Garibaşvili, basın mensuplarıyla, diğer üç bakanın kendi el yazılarıyla istifa nedenlerini açıklayan dilekçeleri de paylaştı. İstifa metinleri şöyle; “Aslında biz Gürcülerde yaygın sayılır ama, benim de oğlumun sakalları turuncu turuncu çıkıyor. Noolur, noolmaz” Guram Oberaşvili, Tarım ve Köy İşleri Bakanı “Ayakkabı kutusu gibi basit bir formülü akıl edemediğimiz için, bütün Gürcistan ekonomisini kayıt altına aldık. Gürcü Halk Bankası’nın suçu neydi?? Bu utançla görevime devam edemem” Vano Gurbanatse, Ekonomi Bakanı “Valla ben sırf dördüncü olmam için istifa ettirildim. Neymiş Türkiye’deki sayı dörtmüş. Ben istifa ediyorsam, başbakan da etmeli” Lavrent Culavuri, Çevre ve Şehircilik Bakanı Başbakan Garibaşvili’nin açıklamalarına devam ettiği esnadaysa Tayyip Erdoğan’ın YÖK’ün rektör atamalarıyla ilgisi olduğu iddia edilen kayıt internet ortamına düştü. Tapeyi dinleyen Garibaşvili “Hşş olum çabuk koşun Milli Eğitim Bakanı’nı tutalım, biriniz de Tiflis Teknik Üniversitesi’ne gitsin rektör kendini vurup etmesin şimdi gururdan. Hay Allahım ya, ülkeyi ne hale getirdiler” sözlerinin ardından koşar adımlarla Milli Eğitim Bakanlığı’na doğru harekete geçti.