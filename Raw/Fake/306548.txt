Erdoğan'ın Gezi Çıkışının Ardından Türkiye'nin Kafası Karışık: Diplomayı mı, Reza'yı mı, Dış Politikayı mı, Ekonomiyi mi, Turizm mi Tam Neyi Konuşmamamız Gerekiyor? Cumhurbaşkanı Erdoğan'ın hafta sonu tekrar gündeme getirdiği Gezi Parkı'na kışla ve Taksim'e camii projeleriyle birlikte Türkiye yeniden "acaba bu sefer hangi gündemi karambole getirmeye çalışıyor?" sorusuyla başbaşa kalırken, bu kez seçeneklerin fazlalığı kafaları da oldukça karıştırmış görünüyor. Erdoğan'ın durup duruken tekrar gündeme getirdiği projeler, geçtiğimiz haftalarda yaptığı "çocuk doğurmayan kadın yarımdır" çıkşından beklediği verimi alamadığı ve mevcut konjenktürde artık daha güçlü bir şeye ihtiyacı olduğu şeklinde yorumlanırken, bu kez tam olarak neyin üstünün örtülmeye çalışıldığıyla ilgili soru işaretleri ise henüz giderilebilmiş değil. Konuyla ilgili olarak şu ana dek en ciddi araştırmayı yapan TOLGEM Araştırma Şirketi'nin açıkladığı verilere göre vatandaşların %17'si konuşulmaması gereken esas gündemin üniversite diploması olduğunu düşünüyor. 6 ilde 2600 kişiyle yapılan araştırmanın tam sonuçları ise şöyle:  Diploma işinin içinden bir türlü tam çıkamadı ya ondan hep  Reza'nın kefalet talebi reddedilmiş. Kesin ötecek orada. Ondan telaşı  Haziran bitti nerdeyse turizmde yaprak kımıldamıyor. Başka nolacak?  Mektuba Rusya'dan yüz vermediler ya. Adamlar BM'ye rapor falan da sunmuş. O iş yüzünden...  Kürtler Suriye'de aldı yürüdü. Menbiç miydi neydi en son oraya da girdiler. Bence o  Milli takım ya bence. Onu benim de hiç konuşasım gelmiyor zaten. Haklı adam...   Nedenini tam bilmiyorum ama ekonomi iyice gümleyecek anladığım kadarıyla. Makarnaya yatırım yapan kazanır...   Binali fazla konuşmasın diye sürekli laf kalabalığı yapıyor bence. Gene fıkra mıkra anlatır şimdi...   Belki tarihi kışla seviyordur. İlla altında bi şey aramaya gerek yok... 
 Araştırmayla ilgili olarak yorumlarını paylaşan TOLGEM Araşırma Genel Müdürü Yusuf Gürgenli ise çıkan sonuçların birbirine oldukça yakın olduğuna dikkat çekerken +- %3'lük yanılma payı da hesaba katıldığında vatandaşlar arasındaki kafa karışıklığının daha da net bir şekilde görülebileceğine işaret etti.  "Açıkcası bu kadar çabaya gerek var mı ondan da emin değilim" diyen Gürgenli, zaten "iftarda ne yesek", "Nolacak bu milli takım" ve Survivor gibi konular dışında kimsenin ne Gezi Parkı, ne de diğer gündemlere kafa yoracak halde bulunmadığını ifade etti.  Gürgenli, araştırma için konuşmaya çalıştıkları 30.000 kişiden ancak 2600'ünden yanıt alabildiklerini, geri kalanı tarafındansa "Ben bilmiyorum ya, Allah aşkına bana böyle şeyleri sormayın" şeklinde baştan savıldıklarını belirtirken, "Gözlemlediğimiz kadarıyla terördür, hükümet değişikliğidir, piyasanın durgunluğudur falan derken herkes bitap düşmüş. Üstüne bi de yaz rehavetiyle oruç da birleşince iyice salmış halkımız. Şu aşamada Allah korusun yeni bir 17 Ağustos depremi olmadığı ya da büyükşehirlerimizden biri komple havaya uçmadığı sürece kimsenin dönüp bakacağını sanmıyorum Sayın Cumhurbaşkanımız da rahat olsun" sözleriyle sukünet tavsiyesinde bulundu.