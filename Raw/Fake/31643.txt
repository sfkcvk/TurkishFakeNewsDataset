İlk Romanından Sonra Ortadan Kaybolarak Efsane Olan Yazarın, Halen Çorum'da Uzun Dönem Askerlik Yaptığı Ortaya Çıktı 2008 Haziran'ında yayınlanan "Sevişirken Ağladık" isimli ilk romanı ile edebiyat dünyasında fırtınalar koparıp daha sonra bir anda ortadan kaybolan yazar Tarık Kendirci'nin (36) ardındaki sır perdesi sonunda aralandı. Kitabın kazandığı büyük başarının ardından yazılı ve görsel medyada kesinlikle yer almayan, imza günlerine katılmayan, asla röportaj vermeyen ve bu gizemli tavrı nedeniyle hakkında bir çok şehir efsaneleri ortaya atılan Kendirci'nin, Çorum'un İskilip ilçesinde vatani görevini yapmakta olduğu ortaya çıktı. Haber, edebiyat dünyasına bomba gibi düşerken Kendirci'nin yayıncısı, Daktilo Yayınları'nın sahibi Remzi Diyenar bu sabah bir basın açıklaması düzenleyerek soruları yanıtladı. Diyenar açıklamasında "Tarık, romanı yayınlandıktan çok kısa bir süre sonra sonra ortadan kayboldu. Röportajlar ve imza günleri için kendisine defalarca ulaşmaya çalıştık ancak başarılı olamadık. Ailesi ve kız arkadaşının da bir bilgisi yoktu. Kızcağız terk edildiğini düşünerek günlerce ağladı. Askerde olduğu hiç birimizin aklına gelmedi..." diyerek olayın kendileri için de tatsız bir sürpriz olduğunu ifade etti. Tarık Kendirci'nin fazlasıyla hassas ve içine kapanık bir yazar olduğunu söyleyen Diyenar, sözlerine şöyle devam etti: "Romanın yayın aşaması da oldukça sancılı geçti zaten. Arada bir bizim ofise gelir, camdan dışarı bakarak düşünceli bir ifadeyle sigara içer, bazen dakikalarca ağlardı. Bize hiçbir şey söylemezdi. Hep hüzünlüydü. Yazarlar duygusal olurlar, 'Kim bilir bu da nasıl bir varoluş sancısı çekiyor' diye biz de üzerine gitmedik. Askerlik mevzusunu dert ettiğini nereden bilebilirdik?" "Tarık'la askerlik mevzusunu pek konuşmazdık" diyen Diyenar, "Orduların, silahların olmadığı bir dünyanın hayalini kurardı. Vicdani retçi falan sanıyorduk. Detayları biz de yeni öğreniyoruz. Bedelli çıkmasını bekliyormuş meğer. Romanında da bahsettiği, Karadeniz kıyısındaki salaş balıkçıda rakı içerken jandarma gelip kimlik kontrolü yapmış. 12 yıldır asker kaçağı olduğunu anlayınca apar topar götürmüşler" sözleriyle ünlü yazarın gizemli ortadan kayboluş öyküsünü özetledi. Diyenar, ünlü yazarın kayıplara karışmasının bir çeşit pazarlama stratejisi olarak yayınevinin başının altından çıktığı yönündeki kimi söylentiler nedeniyle zor günler geçirdiklerini söylerken, olayın açığa kavuşmasından duyduğu mutluluğu da gizlemedi. "Aslında nerede olduğunu bildiğim ama reklam için bu duruma göz yumduğum, hatta intihar ettiği, siyasi nedenlerden yurt dışına kaçtığı gibi dedikoduları da bizzat benim uydurduğum iddia edildi. En azından artık nerede olduğunu biliyoruz, bu iftiraları uyduranlar da şimdi durup bir düşünsünler" diyen Diyenar, açıklamalarına şöyle son verdi: "Tarık iki yıllık gazetecilik bölümü mezunu olduğu için askerliğini uzun dönem yapacak. Ancak bu yaşına kadar asker kaçağı olduğundan sanırım uzunca bir hapis cezası da aldı. Hesaplarımıza göre on beş ay kadar sonra askerliği bitmiş olacak." Diyenar, yazarın yeni kitabının çıkış tarihiyle ilgili soruları ise yanıtsız bıraktı.