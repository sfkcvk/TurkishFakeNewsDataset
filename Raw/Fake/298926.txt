Yakın Çevresince Tam Bir Gerizekalı ve Çirkef Olarak Nitelendirilen Can Pala (28), Potansiyelini TV Yarışmalarında Değerlendirme Yolunda... Arkadaşları ve ailesi tarafından her konuda muhakkak yanlış bir fikri bulunan gerçek bir gerizekalı, durmadan konuşan bir boşboğaz ve tartışmalarda tam bir çirkef olarak nitelendirilen Can Pala (28), potansiyelini televizyon yarışmalarında değerlendirmesi için ikna edilmeye çalışılıyor... İstanbul Küçükçekmece'de kendi kurduğu mali müşavirlik şirketinde muhasebecilik yapan Can Pala, tahammül edilemez kişilik yapısı ile ekranlara göz kırpıyor. Gerek sinirlendiği zaman karşısındaki insanın ağzına öykünmesi, gerekse de tartışmalarda hiç çekinmeden 'koydum mu?' şeklindeki el işaretleri ve mimikleriyle tanıştığı her insanda tiksinme hissi uyandıran gencin ailesi ve yakın çevresi, kendisini en azından bir evlendirme programına sokmak için seferber oldu. Can'ı mahallede kısa pantolonla top koşturdukları dönemden beri tanıdığını ifade eden arkadaşı Gürcan Darıcan (30), en sakin insanı maksimum 5 dakikada zıvanadan çıkaracak hasletlere sahip olan eski dostu için tereddüt etmeden ''Televizyonun yeni altın çocuğu'' yorumunda bulunurken, şunları kaydetti: ''Durduk yere, anlamsızca bağırmaları, sesindeki o tizlik, o her boku bildiğini sanıp hiçbir şey bilmeme... Yemin ediyorum arkadaşımız diye demiyorum ama ekran için doğmuş kendisi... Ola ki televizyona çıkarsa; BBG Uğur'dan Kısmetse Olur Melis'e bugüne kadar tiksindiğiniz herkesi unutacaksınız. Sok bir eve, tek başına Total'de %3, AB'de %1.5 rating artırmazsa benim adım da Gürcan değil. O kadar da iddialıyım..." Eli yüzü düzgün biri olmasına rağmen gerek dengesiz ve agresif tavırlarıyla olsun, gerekse de gel-gitli halleriyle olsun bugüne değin aşk hayatında da bir türlü dikiş tutturamayan Can Pala'nın annesi de, oğlunun potansiyelini daha 3 yaşındayken farkettiğini dile getirdi. Biricik evladı için açık yüreklilikle  ''Çocuk bokundan belli olur; bugün bu tip bir insana dönüşeceğini az çok tahmin ediyorduk" ifadelerini kullanan Nagehan Pala (63), oğlu hakkında sık sık dile getirilen ''Evladım olsa cebine eroin koyar polise ihbar ederim'' iddialarına ise her şeye rağmen temkinli yaklaştı. ''Yani o kadar demeyelim de yine de işte sevmeye çalışıyoruz... Şey var mesela, o konuda iyi bir insan... Hımm... Şimdi birden aklıma gelmedi ama vardı bi şeyler... Neyse ya kan çekiyor işte neticede'' şeklindeki sözleriyle, evladına olan sevgisine değinen Anne Nagehan Hanım,  oğlunun olası bir TV şovuna katılması halinde Trabzonlu olmaları nedeniyle ekstra bir reyting kazandırabileceğini de hatırlattı. Anne Nagehan Pala, gelecek vaat eden tv yıldızı için BBG, Kısmetse Olur, Evlilik programları ve Acun Medya ile temasa geçtiklerini ve kesenin ağzını açanın oğlunu kadrosuna katacağını da sözlerine eklerken, iş yerine gitmek üzereyken kendisine mikrofon uzatılan genç muhasebeci ise basın mensuplarıyla tartıştı. Başarılı genç, gönlünün hangi TV yarışmasından yana olduğu ve aklındaki ücretle ilgili sorulara, ''Siz kimsiniz birader? Kaç para alacaksam alırım. Benle mi harcayacaksınız mk? O mikrofonu da indir öyle konuş benimle. Kaç kuruşluk insanlarsınız lan siz? Bi konuşursam sokağa çıkamazsınız!" şeklinde karşılık verirken, bir kameraya uçan tekme atarak basın mensuplarına ufak bir şov yapmayı da ihmal etmedi.