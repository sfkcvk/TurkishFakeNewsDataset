Game Of Thrones'un Son Bölümü Can Aldı: Ankara'da Spoiler Cinayeti... 4. sezonunun başlamasıyla birlikte heyecan dozu gittikçe artan Game Of Thrones dizisi Türkiye'deki ilk spoiler cinayetinin Ankara Aşağı Ayrancı semtinde gerçekleşmesine neden oldu. Son yayınlanan bölümde Kral Joffrey Baratheon'un zehirlendiğini Facebook sayfasında gören Yiğit Burak Tekiner (27),  liseden arkadaşı Canip Hasdallı'yı (28) soğukkanlı bir şekilde 12 yerinden bıçaklarken, yurdun çeşitli yerlerinde de Game Of Thrones yüzünden istenmeyen gelişmeler yaşandı. Olayları kontrol altına almakta güçlük çeken emniyet güçlerinin ise bazı göstericileri spoiler tehdidi ile dağıttığı gelen haberler arasında... Dün sabah Aşağı Ayrancı'daki evinde ölü bulunan Canip Hasdallı'nın ölümünün ardında bir spoiler dramı yattığı ortaya çıktı. Olaydan kısa bir süre sonra polisleri arayarak teslim olan Yiğit Burak Tekiner, "Tekinerler her zaman spoiler bedelini ödetirler" şeklindeki sözleriyle pişman olmadığını dile getirirken, katil zanlısını sorgulayan polis memurları ise spoiler'a maruz kalmalarından dolayı sinirlerine hakim olmakta güçlük çekti. "Adama 'bildiğin her şeyi anlat' dedik, kalktı diziyi anlattı" diyerek karakolda yaşananları anlatan polis memuru Hakan Ulaşan, "Bi de kalkmış 'You know nothing' diyor... Sonra dövünce de polis şiddeti oluyor" ifadelerini kullandı. Ulucanlar Cezaevi'ne nakledilen Yiğit Burak Tekiner'in 27 yıl hapis istemiyle yargılanacağı öğrenilirken, Game Of Thrones'un yayınlandığı Pazar gecesinin ardından Türkiye çapında yaşananlarsa şu şekilde oldu:  İlk yayınlandığından bu yana her Game Of Thrones bölümünü beraber seyreden 7 kişilik arkadaş grubunun bulunduğu evin kapısına kim olduğu bilinmeyen şüpheliler tarafından Joffrey'in ölü halini gösteren resim asıldı. Sinir krizi geçiren 7 genç, yakın koruma istedi.  Bir süredir yeni isim arayışlarında olan Hakan Şükür Halı Saha ve İdman Tesisleri’nin, bundan böyle Joffrey Baratheon Spor Kompleksi olarak adlandırılacağı açıklandı.  Pazartesi öğle sularında şehir olarak spoiler yiyen Bolu'da henüz Joffrey'in öldüğünü duymamış son kişi olan Gülseren Renkber'in (25) ormandaki kaçışı sürüyor. Renkber'in ardından "Joffreeyy öldüüüü duyacaksın sen deee" diye bağırarak koşan kalabalık grup, genç kızın kendisini kulaklıklarla savunması nedeniyle henüz sonuca ulaşabilmiş değil...  Atatürkçü Düşünce Derneği üyesi bir grup, Twitter'dan spoiler yemelerinin ardından istifalarını sunarak AK Parti'ye geçiş yaptı. Grubun, "Twitter'ın kapatılması konusunda hükümetle beraber mücadele etmeye hazırız" açıklamasına İzmir'den destek yağıyor...  Joffrey'in ölümüne sevinen bir grup Trabzonlu, Kuzey'in oğlu Volkan Konak konserinde çılgınlar gibi eğlendi...  İlin önde gelen isimlerinden Yusuf Dede (77), eşinin ölümünün ardından oğlunu da kaybederek sigortasız kalan Cercei Lannister'a talip olduğunu açıklayarak Esra Erol'la Evlen Benimle'ye katılmak üzere İstanbul'a gitti. Yusuf Dede'nin Türkiye'de spoiler'ı ilk yiyenlerden biri olup, kalan talipler durumu öğrenmeden harekete geçtiği düşünülüyor.  Ardı ardına yediği spoilerlardan giderek siniri bozulan Merve Cansu Kalkan (24), bir gecede bütün Game of Thrones kitaplarını okuduktan sonra kör oldu.  Joffrey Baratheon'un ölüm haberinin bomba gibi düştüğü Şırnak'ta Baratheon aşiretini bularak taziye dileklerini iletmek üzere yola çıkan vatandaşların durdurulmasına uğraş veriliyor.  Genç kralın ölümünü ilk elden öğrenen başarılı girişimci Onur Türkmender, "Joffrey Baratheon Haşere Zehiri"nin patentini aldı. Türkmender, Çukurova'da yüksek satış hedefliyor.  Türkiye'den gelecek olası bir spoiler'ı yememek için yeniden oylama yapılarak Suriye ya da Fransa'ya katılma konusunda şehirde başlayan tartışmalar sürüyor