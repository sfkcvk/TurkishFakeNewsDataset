Bankalardan Kredi Kartı Borçlularına Müjde! Bankacılık Düzenleme Kurulu (BDK), bir süredir üzerinde çalışılan, kredi kartı borçlarının ödenmesiyle ilgili yeni düzenlemenin ana hatlarını, bu sabah düzenlediği basın toplantısıyla kamuoyuna duyurdu. Yeni düzenlemeye göre, kredi kartı mağdurları, doğacak ilk çocuklarını kurulun uygun gördüğü bir bankaya bağışlamak suretiyle borçlarının tamamını ya da bir kısmını sildirme olanağına kavuşacaklar. 
 
BDK Genel Koordinatörü Hüsnü Söker tarafından bu sabah kamuoyuna duyurulan yeni uygulamaya göre, yüksek miktarda kredi kartı borcu olup bu borcu sittin senede ödeyemeyeceklerini belirten banka müşterileri, imzalayacakları bir sözleşme sayesinde doğacak ilk çocuklarını borçlu oldukları bankaya (eğer birden fazla bankaya borçları varsa BDK tarafından seçilecek olana) bağışlayarak bu borçlarından kurtulabilecekler. 
 
Banka, kendisine bağışlanan çocuğun temel eğitim ve bakımını yerine getirdikten sonra 14 yaşından itibaren bünyesinde uygun gördüğü bir pozisyonda sadece sodexo fişleri ve senede 2 takım elbise karşılığında çalıştırma hakkına sahip olacak. Çocuğun çalıştırılma süresi ebeveynlerinin bankaya olan borçlarına bağlı olarak 5 yıldan başlayıp 45 yıla kadar uzayabilecek. 

 
Önümüzdeki eylül ayından itibaren yürürlüğe girmesi planlanan uygulamanın özellikle hali hazırda en az bir tane çocuğu olan ve bu sayede yeni doğacak olan evlatlarından kopmakta çok büyük bir zorluk yaşamayacak ailelerden büyük ilgi görmesi bekleniyor.