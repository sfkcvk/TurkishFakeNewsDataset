Tatil İçin Türkiye'yi Tercih Eden ABD'li Richards Ailesi, Ülkemize Bayıldı: ''1 ay daha kalırsak oteli satın alabiliyoruz...'' Yaz tatili için Bodrum'da butik bir pansiyonu tercih eden ABD'li Richards Ailesi, Türkiye'ye bayıldıklarını açıkladı. Ülkemizde geçirdikleri 1 hafta sonunda ceplerindeki ABD Doları'nın eksilmek bir yana TL cinsinden sürekli olarak arttığını belirten Michael Richards(47), 'Durum böyle olunca tatilimizi biraz daha uzatma kararı aldık. Böyle giderse 1 ay sonra şu an kaldığımız butik oteli satın alabiliyoruz...' sözleriyle yaşadığı mutluluğu aktardı.  Tatili için yaklaşık 20.000 ABD doları bütçe ayırdıklarını, bunun bir kısmını Türkiye'de harcamayı planladıklarını belirten Richards, ''Planımız burada 10 gün kalıp daha sonra bir Yunan adasına, oradan da İtalya'ya geçmekti ama Türkiye'ye bizi adeta kendisine bağladı'' ifadelerine yer verdi. Ülkemizin doğal güzellikleri bir kenara adeta bir fırsat cenneti olduğuna dikkat çeken Richards, ''Otelle ödemeyi TL üzerinden anlaşmıştık. 3 gün sonra dolarımızı bozdurup otelin ücretini ödeyerek buradan ayrılmayı düşünüyorduk ama kaldığımız süre boyunca neredeyse cebimizden hiç para çıkmadığı gibi kara bile geçtik. Geldiğimizde 4 kişi 60 dolar bozdurarak yediğimiz akşam yemeğini şu an 50'ye yiyebiliyoruz. Haftaya da 40'a yeriz muhtemelen'' derken, dolardaki yükselişin bu istikrarla sürmesi halinde hesaplamalarına göre 1 ay sonra otelin en azından yarı hissesini alacak kadar TL birikimi yapmış olacaklarını da sözlerine ekledi.  Richards, ABD ve Türkiye arasında şu an yaşanan krizin kendisini üzdüğünü söylerken ''Türkiye ve ABD iki eski müttefik ve dost. Umarım bir an önce iki ülke sorunları geride bırakmanın bir yolunu bulurlar. Bir an önce derken o kadar da çabuk değil de 1-2 ay sonra falan mesela. Dolar şöyle bi 6 TL'yi görsün, ondan sonra çözerlerse gerçekten çok sevinirim'' sözleriyle de barış ve dostluk mesajı verdi.