Şike Soruşturmasıyla Birlikte Türkiye, Yeniden Doya Doya Futbol Tartışabilmenin Coşkusunu Yaşıyor Emniyet tarafından yürütülen şike soruşturmasında başta Fenerbahçe Başkanı Aziz Yıldırım olmak üzere 49 yönetici, teknik adam ve futbolcunun gözaltına alınmasıyla birlikte Türkiye yeniden doya doya futbol konuşabilmenin haklı sevincini yaşıyor. Liglerin sonra ermesinin ardından transfer döneminin de durgun geçmesiyle sıkıntılı günler yaşayan kamuoyu, şike operasyonuyla birlikte rahat bir nefes alırken, bu sabah İstanbul Emniyet Müdürlüğü önünde toplanan bir grup taraftar, Organize Suçlar Bürosu lehine tezahuratlarda bulunarak polislere baklava ikram ettiler.

 

Liglerin sona ermesinin ardından transfer sezonu başlayana kadar birkaç hafta da genel seçimlerle filan oyalanan kamuoyu, transferde bir türlü beklenen çarpıcı gelişmelerin yaşanmaması nedeniyle bir süredir sıkıntılı günler geçiriyordu. Yapılabilecek bütün transfer spekülasyonlarının geçtiğimiz hafta ortasında tüketilip, bütün ünlü futbolcuların büyük kulüplerimizle her türlü kombinasyonda eşleştirilmesinin ardından sıkıntıya giren spor basını mecburen rotayı Bayanlar Basketbol Şampiyonası, Wimbledon Finali gibi eften püften, önemsiz konulara çevirmek zorunda kalmışken gelen Şike Soruşturması haberi, kamuoyuna olduğu kadar basın camiasına da rahat bir nefes aldırdı. 

 

Aralarında 3 büyük kulübün taraftar temsilcileri, spor gazetelerinin çalışanları, şoförler odası ve berberler odası temsilcilerinin de bulunduğu yaklaşık 60 kişilik grup önce Emniyet Müdürlüğü önünde toplanarak, baskını gerçekleştiren ekibin başındaki isim olan Organize Suçlar Bürosu Amiri Başkomiser Sedat Gülcimen lehinde tezahuratlar yaptılar. Grubun ricasını kırmayarak Emniyet Müdürlüğü önünde yumruk şov yapan ve üçlü çektiren Gülcimen, daha sonra kendisine ikram edilen baklava ve çiçekleri ekibi adına kabul ederek kısa bir teşekkür konuşması yaptı. 

 

Konuşmasında öncelikle İstanbul Emniyeti olarak her zaman vatandaşın hizmetinde bulunduklarını ifade eden Gülcimen, söz konusu şike soruşturmasının da yaklaşık 8 aydır yürütülmesine rağmen halkın futbol konuşma ihtiyacı göz önünde bulundurularak baskının özellikle geciktirildiğinin altını çizdi. 

 

Gülcimen, şike baskının kamuoyunda gördüğü ilgiden dolayı duyduğu memnuniyeti ifade ederek şöyle devam etti: 

 

"Arkadaşlarımız dünden beri TV programlarını ve facebook, twitter gibi sosyal medya organlarını takip ediyorlar. Aziz Yıldırım aşağı, Bülent Uygun yukarı, başka bir şey konuşulmuyor. Sonuçlar gayet tatmin edici. Ha keza sokakta yaptığımız istihbarat çalışmaları da vatandaşlarımızın 24 saattir doya doya futbol tartıştığını gösteriyor. Titiz ve özenli çalışmamızın böylesine olumlu sonuç verdiğini görmek gurur verici."