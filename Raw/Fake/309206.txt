İki Haftadır Darbe Girişimi Hakkında Hiç Konuşmayarak Mesai Tamamlamaya Çalışan Devlet Memuru Orhan Ediver (34), Çatlayarak Can Verdi... 15 Temmuz darbe girişiminin ardından, ''başıma bir iş açılmasın'' endişesiyle mesai süresince darbe konusuna hiç girmeyen milyonlarca kamu çalışanından biri olan Orhan Ediver(34), sonunda kalbine yeni düştü. İş arkadaşlarının gözleri önünde çatlayarak son nefesini veren Ediver'in cenazesi yarın öğle namazını müteakip Kocatepe Camii'nden kaldırılacak... SSK Genel Müdürlüğü'nde 8 yıldan bu yana İş Güvenliği Uzmanı olarak çalışan Orhan Ediver'in zamansız ölümü sevenlerini yasa boğdu. Çevresince konuşkan ve neşeli bir insan olarak bilinen Ediver'i en son canlı gören kişilerden, çalışma arkadaşı Murat Deveci(28), üzücü olayı şu sözlerle aktardı: "Akşam 4.30 falandı işte. Çok şükür bu haftayı da atlattık, havalar da sıcak ha, Fener napar turu geçer mi diye benim masanın orada arkadaşlarla konuşuyorduk. Orhan Ağabey normalde bize katılırdı ama bugün biraz nasıl diyim... Garipti... Öğleden sonra masasından hiç kalkmadan kendi kendine mırıldanıp durdu...  En son işte o taraftan 'Akıncı... Hulusi... Yaver...' diye bir ses geldi, baktık kravatını çıkarmaya çalışıyor. Sonra hık diye bi ses duyduk. O esnada çatlamış. Biz de sonradan fark ettik çünkü 'Akıncı' lafını duyar duymaz odadan fırlamıştık. Durduk yere başımıza iş alamazdık kimse kusura bakmasın..." Olayın görgü tanıklarından çay ocağı görevlisi Muzaffer Halimdereli(56) ise Orhan Ediver'in 2 haftadır çok zor günler geçirdiğini ifade etti. "Gençler gene internetten film falan izleyip bi şekilde mesaiyi dolduruyor ama Orhan Bey öyle şeyleri pe sevmezdi. Konuşmayı severdi adamcağız, muhabbet insanıydı. Havalardan konuştu, futboldan konuştu, yeğeninin üniversite sınavına girmesinden konuştu, eşiyle problemleri varmış bana gelip onları anlattı. Hatta bi ara örgüye başlamaya kalktı, vakit dolsun diye günde 32 bardak çay içti...  Ama olmadı mı olmuyor işte. Maalesef yüreği daha fazla dayanamadı... " diyen Halimdereli, iyi bir çalışma arkadaşı ve çay tüketicisini kaybetmenin üzüntüsünü yaşadığını dile getirdi.  Ediver'in ölümü, 2 haftadır benzer sıkıntılarla boğuşan yaşayan milyonlarca kamu çalışanın trajedisini de gündeme taşırkeni Ankara Numune Hastanesi Psikologlarından Aycan Cemilgen'in kamu çalışanlarına en önemli tavsiyesi konuşma ihtiyaçlarını evde yeterince giderip mesaiye öyle gelmeleri yönünde. "İçinize atmayın. İçinize atmak çok kötü. Mesela o şeyle ilgili varsa eşinizle yoksa arkadaşlarınızla ailenizle falan saatlerce konuşun. İçinizde bir şey kalmasın. Gerekiyorsa sahur yapar gibi gece uyanıp 1 saat konuşup öyle yatın" diyen Cemilgen, o konu hakkında daha fazla konuşmak istemediğini, çoluğu çocuğu olduğunu belirterek açıklamalarına son verdi.