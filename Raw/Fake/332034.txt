NASA, Haftada Bir ''Hepimiz Ölücez!!'' Temalı Açıklama Yapan Stephen Hawking'i Evlendirme Kararı Aldı... NASA, düzenli olarak yaptığı 'Dünya yok olacak', 'Yapay zeka ağzımıza s.çacak', 'Uzaylılar hepimizi öldürecek!' temalı açıklamalarla gündeme gelen ünlü fizikçi Stephen Hawking için harekete geçti. Konuyla ilgili olarak kurumdan yapılan açıklamada, daha önce 2 kez evlenip boşanan Hawking'in 2006 yılından beri bekar olduğuna dikkat çekilirken, "Bunlar hep yalnızlıktan aslında. Olabilir, insanız neticede. Evlenirse bi' şeyi kalmaz'' ifadelerine yer verildi.  NASA Sözcüsü George Diller tarafından yapılan basın açıklamasında, Stephen Hawking'in durup durup felaket haberi vermesinden herkes kadar kendilerinin de çok sıkıldığı vurgulunarak, problemin bir an önce çözülmesi için gereken adımların ivedilikle atılacağı ifade edildi. "İlk zamanlar tırstık da açıkcası. Neticede koca Stephen Hawking, 'bir bildiği var ki uyarıyor bizi' diye söylediği şeyleri dikkatle dinleyip, 'nasıl yaparız da dünyayı yok olmaktan koruruz' diye kafa patlattık. Ama baktık ki ardı arkası kesilmiyor. Ne göktaşı bitiyor ne uzaylı saldırısı bitiyor. Bir noktadan sonra bıraktık artık. Epeydir he he deyip geçiyoruz" sözleriyle samimi itiraflarda bulunan Diller, kamuoyundan gelen şikayetler olmasa kendilerinin durumu idare edebileceklerini dile getirdi NASA sözcüsü, açıklamalarına şöyle devam etti: "Bize hava hoş aslında ama her gün gelen mail'lerden yıldık artık. Her açıklamasından sonra 'Çocuğum dünyanın yok olacağını öğrendiğinden beri okula gitmiyor', 'eşim yapay zekadan korkup evdeki smart tv'yi parçaladı' gibi onlarca şikayet alıyoruz. Basın da sağolsun seviyor böyle işleri, ne söylese 'ŞOK ŞOK!! Dünya Yanacakmış!!!!' diye manşetten alev topu görseliyle dayıyorlar haberi. Neyse, bu iş böyle olmayacak. Bizim en kısa zamanda bu adamı başgöz etmemiz lazım. Bunlar hep bekarlıktan ben size söyliym..." Konuyla ilgili olarak NASA'nın resmi internet sitesinde bir sayfa açıldığını, ünlü fizikçiyle dünya evine girmek isteyen taliplilerin başvurularını sayfada bulunan form üzerinden yapabileceklerini de sözlerine ekleyen Diller, son olarak şunları kaydetti: "Damat adayımızı anlatmaya pek gerek yok. Devlet memuru. Daha evvel 2 evlilik yapmış, dul. Emekliliği geldi aslında ama çalışmaya devam ediyor. Yanlış anlaşılmasın, maddi sıkıntısı yok. 6 tane dairesi var. Sırf zevkine çalışıyor. Kendiniz için olur, çevrenizde uygun bulduğunuz adaylar vardır onlar için olur, her şekilde başvurabilirsiniz. Hem bir yuva kurmuş olacaksınız hem de dünyayı her hafta bir felaket haberi almaktan kurtaracaksınız. Bu işin sevabı büyük..."