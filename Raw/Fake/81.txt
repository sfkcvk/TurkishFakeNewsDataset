Hazır SMS Üretimi Yapan Çete Çökertildi Yaklaşan kurban bayramı öncesi izinsiz olarak hazır SMS üretimi yapan örgütlere karşı önlemlerini artıran Ankara Polisi, Mamak'ta müstakil bir eve düzenlediği operasyonda çok sayıda hazır SMS ele geçirdi.

Ankara Valiliğinin son yıllarda artan şikayetler üzerine emniyet birimlerini ve ilgili teşkilatları uyarması ile denetimlerini artıran Ankara Polisinin, 2 aylık sıkı bir çalışma sonucu Mamak'ta müstakil bir eve düzenlediği baskında çoğu bayram ve kandil mesajlarından oluşan yüz bin adete yakın hazır SMS'i ele geçirdiği bildirildi. 
 
Özellikle geçtiğimiz Ramazan Bayramından itibaren titizlikle sürdürülen araştırmaların, Mamak'ta farkedilen olağandışı SMS trafiği ile sona yaklaştığını bildiren yetkililer, telekomünikasyon şirketleri ile yürüttükleri ortak çalışma sonucunda SMS'lerin yazıldığı eve ulaştıklarını belirttiler. Bayram ve kandil mesajlarının dışında, aynı çete tarafından birbirinden berbat aşk mesajları yazıldığını da tespit eden ankara polisi basına yaptığı açıklamada, piyasada dolaşan çok sayıda amatör aşk şiirinin de bu çetenin elinden çıkmış olması ihtimaline karşın soruşturmanın derinleştirilerek sürdürüleceğini açıkladı. 

 
Baskında tutuklu yargılanmak üzere hapse gönderilen Ö.U.(20) ve O.B.(18)'nin yaşlarının küçük olmasından dolayı çok fazla ceza almaları beklenmezken, M.Ö.(42)'nün bulunduğu yaş itibariyle hazır SMS ile uğraşmasından ötürü ağırlaştırılmış hapis cezası almasının beklendiği hukukçular tarafından belirtildi. Özellikle amatör şiir araştırmalarının sonucunun M.Ö.(42) için çok kritik olduğunu vurgulayan hukukçular, amatör şairlik suçundan yargılanması durumunda M.Ö.(42)'nün müebbet hapis cezası istemiyle yargılanmasının söz konusu olduğunu eklediler.
 
 
 
Bugün Kurban Bayramı, kurbanlar kesilecek, sevap niyetiyle etler dağıtılacak herkese.. Yürekler bir olacak gönüllere kilitlenecek. Gökler rahmet bereketiyle yağmurlar boşaltacak yeryüzüne. Bugün hepimizin yüreği şenlenip bayram sevinciyle coşacak.
 
Kurban Bayramınız kutlu, yüreğiniz umutlu, umutlarınız atlı, sevdanız kanatlı, mutluluğunuz katlı, sofranız tatlı, mekânınız tahtlı, ömrünüz bahtlı olsun…
 
Bugün ellerini semaya gönlünü Mevlaya aç, bugün günahlardan olabildiğince kaç, bugün en gizli incilerini onun için saç çünkü bugün kandil, kandilin mübarek olsun. 
 
Gecenin sessizliğini dinle içindeki beni bulacaksın
Karanlığa bak yüzümü göreceksin
Elini kalbine koy gözlerini kapat
Sevgimi yolluyorum birazdan öpüleceksin..