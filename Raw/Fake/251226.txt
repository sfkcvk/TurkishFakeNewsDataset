AK Parti Yalova İl Teşkilatı, Durumu Başbakan'a Açıklayacak Kişiyi Seçmek İçin Sandığa Gidiyor… 30 Mart'ta yapılan yerel seçimlerde sonuca itiraz ederek seçimin tekrarlanmasını sağlayan AK Parti Yalova İl Teşkilatı'nda, belediyenin bir kez daha kaybedilmesinin üzüntüsüyle birlikte Başbakan'a durumun nasıl izah edileceğinin de stresi yaşanıyor. Yalova İl Başkanı İlhan Siyersek, seçimin neden kaybedildiğini açıklayacak kişiyi belirlemek için kendi aralarında seçime gideceklerini belirtirken, "Hep dedik, yine diyoruz; Parti içi demokrasi bizim olmazsa olmazımızdır. Yarın ilk iş Sayın Başbakan'ın önüne ataca... Yani çıkaracağımız kişiyi seçmek için sandığa gideceğiz…" ifadelerini kullandı. Yüksek Seçim Kurulu’nca 30 Mart’taki yerel seçimlerin iptal edildiği 2 il, 7 ilçe ve 4 belde ile ara seçim yapılan 1 belde dün yeniden sandık başına gitti. Sonucun en fazla merak edildiği illerden Yalova’da 30 Mart’taki seçimi 6 oy farkla kazanan CHP adayı Vefa Salman, dün tekrarlanan seçimi de 228 oy farkla kazanırken, sonucun kesinleşmesiyle birlikte AK Parti Yalova İl Teşkilatı’nda yeni bir seçim telaşı başladı. Konuyla ilgili olarak bu sabah bir basın toplantısı düzenleyen AK Parti Yalova İl Başkanı İlhan Siyersek, siyasette kazanmak kadar kaybetmenin de doğal olduğunun altını çizerken “Tabii şimdi bu gerçeği birinin Sayın Başbakan’a da izah etmesi gerekiyor.  Bu saate kadar bir gönüllü çıkar mı diye bekledik ama maalesef olmadı. Artık mecbur seçimle belirliycez o arkadaşı da…” ifadelerine yer verdi. Durumu Başbakan Erdoğan’a izah edecek ismin belirlenmesi için bu Salı bütün teşkilatı sandık başına beklediklerini belirten Siyersek, ortada henüz bir aday bulunmadığı için herkesin aklındaki ismi bir kağıda yazarak sandığa atacağını, en çok oy çıkan ismin Ankara’ya gönderileceğini dile getirdi. Siyersek, kendisinin ve üst yönetimden bazı isimlerin oylama dışında tutulacağını da sözlerine eklerken “Biz artık yaşımızı başımızı aldık. Bu seçimde de başka arkadaşlara şans verilsin. Gençler var mesela, pırıl pırıl. Hem dayağa da daha dayanıklı olurlar..." sözleriyle siyasette gençlere daha fazla fırsat verilmesi gerektiğinin altını çizdi. Zaten kendisinin en baştan beri 30 Mart’taki sonuçlara itiraz edilmesine karşı olduğunu da vurgulayan Siyersek, şöyle devam etti: “Ben dedim, elli kere söyledim. 30 Mart'ta bu konunun kapanması lazımdı. Diğer yerlerden gelen iyi sonuçlar, balkon konuşması falan derken o hengamede arada kaynar giderdik. 81 tane il var, kim dönüp de Yalova'yı hatırlayacaktı? Şu an maalesef kabak gibi ortada kalmış durumdayız... Buyrun kim söylüyorsa söylesin hadi şimdi… Bu vesile ile teşkilattaki arkadaşlara da ayrıca sitemlerimi iletiyorum.  Yani maşallah dün akşam bakıyorum, açılan sandık sayısı henüz 44, ortalıkta görünmeyen teşkilat üyesi sayısı 14. Saatler ilerledikçe de arttı bu sayı maalesef.  Kimi arkadaşlarımızı Yalova Şehirlerarası Otobüs Terminali'nden topladık. 'Vay efendim ben ilçeye gidiyordum', 'Ya televizyon net çekmedi, İstanbul'da halamlardan sonuçları izlicektim' gibi çeşitli bahaneler... Ayıptır..." 3 Haziran’daki seçimde ağzı iyi laf yapan, konuyu 30 Mart'taki zafer gecesine bağlayabilecek en doğru kişiyi seçmeye gayret edeceklerini de belirten Siyersek, “Sayın Başbakan'ın karşısına çıkan arkadaş hem o hengamede birkaç kelimeyi bir araya getirir, hem de bünye olarak sağlam kalabilirse ne ala. Ala demişken, Efkan Ala da tabii ayrı dert, ondan da ayrı tırsıyoruz... Off neyse hayırlısı artık…” sözleriyle tüm teşkilatı sandık başına çağırdı. Seçim için kulislerde adı en fazla öne çıkan adaylar AK Parti Yalova İl Merkezi’nin çaycısı Orhan Gümüşlü(68) ve Gençlik Kolları Teşkilatı üyesi Can Erenler (17) olurken bu iki ismin de ikna edilememesi durumunda ise teşkilatın "O yaşta adama da fazla kızmaz heralde artık" düşüncesiyle Süleyman Demirel'e sözcülük teklifi götüreceği son olarak Yalova’dan gelen bilgiler arasında