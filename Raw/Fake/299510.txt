Aynı Anda Rusya, İran ve ABD'yi Karşısına Almayı Başaran Türkiye'ye IŞİD'den Mesaj: ''Kafa kesme videosu olmadan nasıl yaptınız onu ya?'' Suriye konusunda Rusya ve İran'la savaşın eşiğine gelmesinin ardından, ABD ve AB'yle de PYD yüzünden gerilim yaşayan Türkiye'ye IŞİD'den 'rol çalma' eleştirisi geldi... Türkiye'nin kimseyle göğüs göğüse çarpışmadan, tek bir kafa kesme videosu bile yayınlamadan bölgede neredeyse kendileri kadar düşman kazanmayı başardığına dikkat çeken IŞİD lideri El Bağdadi, sert açıklamalarda bulundu. Türk hükümetinin Rusya, Irak, İran, Esad Rejimi, Avrupa Birliği ve Amerika dahil Ortadoğu'daki tüm unsurlarla gerginlik yaşamasının kendileri açısından hem sinir bozucu hem de imrenilecek bir başarı olduğunu ifade eden El Bağdadi, kendilerininse bu aşamaya adeta tırnaklarıyla kazıyarak geldiklerini ifade etti. ''Yanılmıyorsam İngiliz'di galiba...  Daha az önce bi gazeteciyi dinamitle havaya uçurduk ama inanın videoya çekesimiz bile gelmedi. Motivasyonumuzu yitirdik resmen'' sözleriyle ilgisizlikten şikayet eden IŞİD lideri, açıklamalarına şöyle devam etti: ''Dile kolay, bu noktaya gelebilmek için kaç yıldır yapmadığımız vahşet kalmadı. Sürekli yeni bir infaz yöntemi geliştirmek için kreatif ekiplerimiz bir yandan, prodüksiyon ekiplerimiz diğer yandan büyük emekler sarfettiler. Resmen can aldık, can verdik. Sosyal medya için döktüğümüz parayı burada saymak bile istemiyorum. Vardığımız nokta ise aşağı yukarı Türkiye'nin 3 ayda 2 sert demeç, bir uçak düşürmeyle geldiği nokta ile nerdeyse aynı. Hatta anket yapsak bizi daha sempatik bulan bile çıkar. Böyle bir şey olabilir mi ya?'' El Bağdadi'nin sağ kolu, strateji uzmanı Ebu Müslim ise sorunun kaynağını bulmak adına 12 kişiden oluşan bir beyin takımı kurduklarını açıkladı. IŞİD'in dahi çocuğu olarak nitelendirilen ve yaratıcı infazlarıyla tanınan Ebu Müslim, Rakka bölgesindeki muhtarlarla toplantı yapmaktan, uzun sakal yerine badem bıyık alternatifine yönelmeye dek her bir önerinin üzerinde titizlikle durduklarını kaydederken, rakiplerinin ne denli zorlu olduğunu ise şu sözlerle dile getirdi: ''Valla tağut, mağut... Köklü devlet geleneğine sahip olmak böyle bir şey demek ki. Kimseyi de çok suçlamak is temiyorum; neticede herkes elini taşın altına sokuyor. İnfazsa infaz, operasyonsa operasyon ama bazı şeyler biraz da tecrübeye bakıyor. Neyse, zamanla biz de öğrenicez inşallah. Yani o kadar zamanımız olursa tabii...''