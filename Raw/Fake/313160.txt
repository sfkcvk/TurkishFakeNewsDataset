Musul'a Kimin Gireceği ile İlgili Tartışmalara IŞİD'den Sert Tepki: ''Lan biz neciyiz burada?!'' 1. haftasına giren Musul harekatı Irak ordusu, Peşmerge birlikleri ve koalisyona bağlı savaş uçaklarının katılımıyla sürerken, IŞİD'in çıkarılmasının ardından şehre kimin gireceği ve etnik yapısının nasıl olacağı ile ilgili tartışmalara örgütten sert tepki geldi. IŞİD lideri Baghdadi, "Lan biz burada neciyiz? Niye biz yokmuşuz gibi yapıyorsunuz? Sanki her geleni çiçekle karşılıyoruz hayret ya" sözleriyle kimsenin kendilerini kaale almamasından şikayet etti.    Özellikle Türkiye, İran, Irak ve Kürt güçleri arasında yaşanan şehre kimin gireceği ve IŞİD sonrası etnik yapının nasıl olacağı ile ilgili tartışmaların ardından son olarak kimi bahis sitelerinde Musul'un kimde kalacağı ile bahis açılması IŞİD cephesinde bardağı taşırdı. IŞİD lideri Baghdadi, bugün Youtube'a yüklenen bir videosunda tartışmanın tüm taraflarına sert ifadelerle seslendi: "Musul'da çatışma için kendimizi tam hazırladık, bir de baktık ki herkes birbirine girmiş. Neymiş, Musul'a önce kendileri girecekmiş de vay efendim bizim askerimiz de orada olacakmış da bilmemne. 3 tane de bahis sitesi, her iş bitmiş gibi 'IŞİD'e ilk kim girer' diye bahis açmış. Daha acısı, 2 tanesi bizi bahise bile koyaymış, 1 tanesi de 'IŞİD'de kalır'a 7.40 oran vermiş. Bu artık terbiyesizlik ya başka bir şey değil! Ulan sanki her geleni çiçekle karşılıyoruz. 3000 tane adamla 1 günde aldık olm biz bu şehri. IŞİD var burada ya! Ne demek lan önce ben giricem? Kimse giremez kardeşim. IŞİD'iz lan biz!" Musul'a yaptıkları ciddi askeri yığınak ve militan takviyesinin medyada hiç yer almamasına da sitemde bulunan Baghdadi, sanki kendileri hiç yokmuş gibi sürekli diğer grupların haber yapılmasından duyduğu rahatsızlığı dile getirdi. "Ne yapalım gündeme gelmek için? İlla kafa kesme videosu mu koyalım? Diri diri adam mı yakalım? Bunu mu istiyorsunuz yani?" diyen IŞİD lideri, şu an normal insan gibi savaşmaya gayret ettiklerini ancak basının ve Musul'a girmeye çalışan tarafların bu ilgisizliği sürerse durumun yeniden değerlendirileceğinin de altını çizdi.