Man Adası Hükümeti'nden Kılıçdaroğlu'na Sert Tepki: ''Hedef büyük ve güçlü Man Adası'nın önünü kesmek...'' CHP Lideri Kılıçdaroğlu'nun Cumhurbaşkanı Erdoğan'ın yakın çevresi tarafından Man Adası'nda kurulan bir şirkete yaklaşık 15 Milyon Dolar aktarıldığı iddiasını elindeki belgelerle birlikte ortaya atmasının ardından Türkiye'de siyasetin gündemi bir kez daha ısınırken, iddiaların odağındaki Man Adası'nda ise şaşkınlık ve öfke hakim.  Düşük vergi oranları nedeniyle 'Vergi Cenneti' olarak adlandırılan İngiltere yakınlarındaki 80.000 nüfuslu ada ülkesi, Türkiye'deki gelişmelerden dün akşam saatlerinde haberdar olurken, adaya yüksek döviz girdisi sağlayan bir şirketin hedef alındığının anlaşılmasıyla birlikte sinirler de gerilmiş durumda. Konuyla ilgili bu sabah olağanüstü olarak toplanan Man Adası Milli Güvenlik Kurulu'nun 1.5 saatlik oturumun ardından kameraların kaşısına geçen Başbakan Howard Quayle, bölgede büyük ve güçlü bir Man Adası istemeyen kimi şer odaklarının bir kez daha iş başında olduklarına dikkat çekti. Man Adası'nın sağlam ekonomisine ve istikrarına güvenerek yatırım yapan yabancı sermayenin, Türkiye'deki bazı kesimlerce hedefe oturtulmasının kabul edilemez olduğunu ifade eden Başbakan Quayle, "Belli ki Man Adamızı bölgenin adeta parlayan bir yıldızı konumuna getirmemiz birilerini çok rahatsız etmiş. Boşuna uğraşmayın, bu kutlu yürüyüşü durduramayacaksınız" sözleriyle Kılıçdaroğlu'nu hedef aldı. Quayle, Man Adası'na kibrit çöpü kadar dahi faydası bulunan herkesin başlarının üstünde yeri olduğunu belirterek şöyle devam etti:  "Değerli kardeşlerim, hep dediğimiz gibi sermayenin yerlisi yabancısı olmaz. Ben kendilerini şahsen tanımam ama belli ki bu kardeşlerimiz hayırsever bir takım işadamları. Peki bakıyoruz ne yapmış bu adamlar diye. Taa dünyanın öteki ucundan gelip burada şirket açmışlar, iş kurmuşlar, istihdam sağlamışlar. O zaman soruyorum, bunun kime nasıl bir zararı olabilir? Siz bundan neden rahatsızlık duyuyorsunuz? Ekonomi bakanıma da söyledim, en kısa sürede kendilerine birer plaket vererek hizmetlerinden dolayı teşekkür edeceğiz. Siz korkmayın, arkanızda 80.000 Man Adalı var mesajımızı da böylelikle dosta düşmana vereceğiz."  İddiaların tam da 1. havaalanı projesinin gündeme geldiği bir dönemde ortaya atılmasının manidar olduğunu belirten Başbakan Quayle, "Bir yandan bunun gibi kaynak bulmamızı engellemeye çalışan dış mihraklar, bir yandan 'saçmalamayın, adada o kadar yer yok' diye önümüze taş koymaya çalışan onların yerli işbirlikçileri el ele vermişler, bizi durdurmaya çalışıyorlar. Fakat değerli Man Adalılar, müsterih olun, Biz evelallah bunlara pabuç bırakacak insanlar değiliz. Yeter ki siz bizim arkamızda durun, dik durun" sözleriye de birlik ve beraberlik çağrısı yaptı.