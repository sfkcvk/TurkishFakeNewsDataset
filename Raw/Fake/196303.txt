Dünya Starı Olacağı İnancıyla Burak Kut’a Bel Bağlayan Hayranları “Hayal Kırıklığının 18.Yılı” Konferansında Bir Araya Geldi İlk albümünü çıkarttığı 1994 yılında milyonlarca genci peşinden sürükleyerek önemli bir hayran kitlesine sahip olan Burak Kut’un yıllar içerisinde sayıca oldukça azalan sevenleri, Kut’un dünya starı olma umuduyla doldurduğu 18.yılı değerlendirmek üzere bir araya geldi. Zamanında Tarkan, Sertab Erener ve Kenan Doğulu gibi isimler yerine Burak Kut’u seçtiklerini, bir gün onun megastar olacağına ilişkin ümitlerini korumaya gayret ettiklerini belirten grubun toplantısında hüzün hakimdi.

 

Gecede hayranlar adına bir konuşma yapan Burak Kut’u Sevme ve Yaşatma Derneği Genel Başkanı Atilla Mensup (32), 90’lı yıllarda yaptıkları bir tercihin esiri olduklarını söylerken, her şeye rağmen onurlu mücadelelerinde kendilerini yalnız bırakmayan bütün dernek üyelerine teşekkür etti. 2012 yılı itibariyle Burak Kut konusunda artık bazı şeyleri masaya yatırma zamanının geldiğini belirten Mensup, şöyle devam etti:
 
“Burak’la Tarkan, Serdar falan aynı dönemde çıktılar hep. Artık Burak’ın o bebek yüzüne mi kandık ne yaptık bilmiyorum ama göğsümüzü gere gere Türkiye’nin en büyük popçusu Burak Kut’tur dedik. Hatta bizle bu konuda iddialaşanlara tavırlar aldık, yeri geldi sevgililerimizden ayrıldık, çok kalpler kırdık... Ha bugün bir Tarkan hayranı çıksa karşıma yine aynı şeyleri savunurum ben ama şurada biz bizeyiz... Arkadaşlar ben gerçekten artık Burak konusundan o kadar da emin değilim... O dünya starlığı işi de olmayacak galiba... Belki de bir hata yapmış olabileceğimizi itiraf etmenin zamanı geldi... Kabul etmek zor biliyorum ama bizler... Bizler yanlış ata oynamış olabiliriz...”

 

Başkan Atilla Mensup'un ardından söz alan icra kurulu üyesi Tuba Günsular (34) ise, bu cesur çıkışı nedeniyle Başkan'a teşekkür ederken, Burak Kut hayranları olarak ardı ardına gelen birkaç albüm boyunca umutlarını korumaya çalıştıklarını dile getirdi. Artık hem çok az sayıda kaldıklarını hem de umutlarını yitirmek üzere olduklarını belirten Günsular, “Yani bugün bakıyorum da en kötü ihtimalle ‘Sözüme inanırım, haydi zıpla’ denildiğinde biz bu işten vazgeçmeliydik. Ama hadi New York’ta klip çekildi, hadi Burak rock müzik altyapısıyla pop yaptı diye avuttuk kendimizi” derken, hayranlar arasında en ciddi ayrılıkların o dönemde yaşandığını, Haydi Zıpla’dan sonra yaşanan süreçte sayılarının iyiden iyiye azaldığını ifade etti. 

 Bugün gelinen noktada Burak Kut hayranlığının toplum tarafından da kabul görmediğinin, her geçen gün daha fazla ötekileştirildiklerinin altını çizen Günsular, “Yani aslında toplum da bir yerde haklı. Ben kendi çoluğuma çocuğuma bile daha henüz net bir biçimde açılamadım. İnsan Burak Kut hayranı olduğunu öyle pat diye söyleyemiyor. Maalesef durum budur arkadaşlar...” dedi.

 

Konuşmaların ardından dernek yönetimi tarafından hazırlanan “Sevinmek için sevmedik, ama bu kadarı da fazla” isimli dia gösterisi ve “Bu yaştan sonra Tarkan’a dönülür mü, avantajları ve dezavantajları nelerdir?” başlıklı makale sunumu gerçekleştirildi. Sükunet ve hayal kırıklığının damga vurduğu gecenin sonunda Burak Kut’un sahne alacağı haberinin duyulması üzerine çok acil işlerinin çıktığını söyleyerek affını isteyen hayran kitlesi, olaysız bir biçimde dağıldı.