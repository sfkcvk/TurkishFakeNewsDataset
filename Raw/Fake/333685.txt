AHaber Baskılara Boyun Eğmiyor: ''Bundan sonra her hafta başka bir dolandırıcıyı ekrana çıkarıyoruz. Hadi bakalım...'' 17-25 Aralık sürecinde Rıza Sarraf'ı ekrana taşıyarak aklamaya çalıştığı program yüzünden CHP'nin sert eleştirilerine maruz kalan A Haber, her şeye rağmen yayıncılık ilkelerinden vazgeçmemekte kararlı. Kanaldan yapılan açıklamada, basın üzerindeki baskıların giderek arttığı bir dönemde dik duruştan taviz vermemenin her zamankinden daha da önemli olduğu belirtilirken, "Baskılara boyun eğmediğimizi göstermek için bundan sonra dolandırıcı, rüşvetçi, kara para aklayan kim varsa hepsine ekranımızı açıyoruz. Elinizden geleni ardınıza koymayın" sözleriyle de muhalefete rest çekildi.  A Haber'in, toplumun kimi kesimleri tarafından ötekileştirilen kimliklere ekranlarını bundan önce olduğu gibi bundan sonra da açmaktan çekinmeyeceğine vurgu yapılan açıklamada, "Bu tutumuzun birilerini kızdırmış olması bizi yolumuzdan döndürmek şöyle dursun, yaptığımız şeyin ne kadar doğru olduğunu bir kez daha görmemize vesile olmuştur. Rüşvetçi diye, dolandırıcı diye, hayali ihracatçı diye yaftalanarak toplum dışına itilmeye çalışılan kim varsa hepsinin gür sesi olmaya devam edeceğiz. Alışın buradayız, bir yere gitmiyoruz!" ifadelerine yer verildi. Açıklamada ayrıca, kanalın yayın akışında bundan böyle düzenli olarak her hafta bir rüşvetçinin portresine yer verileceği de duyurulurken, şu an format üzerinde çalışmaların sürdüğü bilgisi de verildi. Programın, Rıza Sarraf örneğinde olduğu gibi Talk Show formatında olabileceği, bunun yanında toplumca tanınan kıdemli isimlerden oluşan bir jüri önünde genç dolandırıcıların büyük oyun bozma yeteneklerini sergileyeceği "Yetenek Sizsiniz Türkiye" formatında bir yarışmanın gündeme olduğu da kulislere sızan bilgiler arasında.