Başbakan Erdoğan, Brüksel'de Dış Mihraklara Paralel Devleti Anlattı... Belçika'nın başkenti Brüksel'de dış mihrakların devlet başkanları ve dışişleri bakanlarıyla bir araya gelen Başbakan Erdoğan, Türkiye'deki son gelişmeler ve paralel devlet hakkında bilgilendirmelerde bulundu. Dönüşte basın mensuplarının konuyla ilgili sorularını yanıtlayan Erdoğan, "Dış mihraklar özellikle bu paralel devlete yoğun ilgi gösterdiler. Başta kafaları biraz karıştı tabii. 'Biz şimdi hangisiyiz? Neticede devlet olduğumuz için aynı zamanda size paralel de sayılır mıyız? Büyük oyunu hangimiz oyniycaz? Aramızda mı paslaşıyoruz?' gibi sorular oldu ama elimizden geldiğince kendilerini aydınlatmaya çalıştık" sözleriyle Brüksel temaslarını aktardı. Dış mihrakların doğal olarak paralel devletle ilgili bir takım endişeleri olduğunu belirten Erdoğan, "Haliyle başta'Noluyor? Bizim pabucumuz dama mı atılıyor?' gibi bazı endişeleri, hatta belli etmemeye çalışsalar da hafif bir kıskanma durumu oldu ama elimizden geldiğince rahatlatıcı mesajlar vermeye çalıştık" diyerek şöyle devam etti: "Kendilerine de söylediğim gibi, hiç öyle endişe edecek bir durum yok. Neticede bunlar yeni olduğu için şu an paralel devlete karşı biraz daha ilgi göstermek durumundayız. O ilk günlerin tatlı heyecanı bir başka tabii ki ama bunlar gelip geçici şeyler. Dış mihrak ne olursa olsun bizim ilk göz ağrımız. Onun yeri hep ayrı. Paralel devlet dediğin bugün var yarın yok. Bir anayasa değişikliğine, bir kendi aramızda tekrar anlaşmamıza bakar. Halbuki dış mihrak öyle mi? Onlar bize taa Osmanlı'dan, ecdadımızdan yadigar. Allaj göstermesin, yarın Ak Parti gider başka hükümet gelir ama şanlı bayrağımız dalgalandıkça dış mihrak hep orada duracaktır. Kimsenin aklına başka bir şey gelmesin..." Erdoğan'ın Brüksel'deki temasları çerçevesinde  görüştüğü AB Komisyonu Başkanı Jose Manuel Barroso ise Başbakan'ı yolcu ettikten sonra paralel devlet konusuyla ilgili soruları yanıtladı. "Açıkcası üzüldük, üzülmedik dersem yalan olur şimdi ama yine de başkasından duyacağımıza Sayın Erdoğan'dan duymak daha iyi tabii ki. Burada dürüstlüğünden dolayı kendisine bir kez daha teşekkür etmek istiyorum." diyen Barosso, dış mihrak olarak şu an yeni durumu hazmetmeye çalıştıklarını sitemkar bir ifadeyle dile getirdi. Barosso cephesinden gelen bu ılımlı açıklamalara rağmen tüm dış mihrakların paralel devleti aynı olgunlukla karşıladıklarını söylemek zor. Fransa Dışişleri Bakanlığı'ndan akşam saatlerinde yapılan yazılı açıklamada "Kulağımıza bir şeyler geliyordu ama inanmak istemiyorduk. 'Yok canım Erdoğan öyle şey yapmaz. Biz varken başkasına kumpas kurdurmaz, Ak Parti üzerinde büyük oyun oynatmaz' diyorduk... Çok safmışız meğer.. Yarın paralel devletten sıklınca tıpış tıpış gelirsiniz kapımıza ama çok geç olur. Bu kalp kırıldı bir kere. Bunu da bi kenara yazın!" denilerek, Türk Hükümeti'ni ayran gönüllülükle suçlayan sert ifadeler kullanıldı. Alman Devlet Televizyonu ARD'ye konuşan Şansölye Angela Merkel ise "Çok değil, daha 6 ay önce İstanbul'a yeni bir hava alanı yapılmasın diye koca ülkeyi yangın yerine çeviren biz değil miydik? Sırf Türkiye karışsın diye üşenmeyip piyanist göndermelerimizi falan düşündükçe sinirden ellerim titriyor... Hayır bir de nispet yapar gibi bana gelmiş vay paralel devlet şöyle yaptı, vay böyle güzel didişiyoruz diye onu anlatıyor. Hepsi yalanmış meğer... Yazıklar olsun emeklerimize...." derken, göz yaşlarını tutamayarak canlı yayını terketti.