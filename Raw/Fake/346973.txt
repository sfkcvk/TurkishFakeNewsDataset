Yıllardır GDO'lu Meyve, Trans Yağlı Patates, H5N1'li Tavukla Beslenen Türkiye, Şarbonlu Ete Meydan Okuyor... Son dönemlerde ithal edilen hayvanlarda tespit edilen şarbon hastalığı tartışmaları da beraberinde getirirken, şarbonun ne olduğu hakkında en ufak fikri olmayan milyonlar şarbonlu da olsa doyasıya et yemenin keyfini sürüyor.  İstanbul Büyükşehir Belediyesi'nde otobüs şoförü olarak çalışan ve siyam ikizi babası olan Mustafa Akyular(24) şarbonlu olduğu iddia edilen etlerden ailece yediklerini ifade ederken "Allah başımızdakilere zeval vermesin. Sayelerinde et de yiyoruz, süt de içiyoruz. Siz bilmezsiniz eskiden yağ kuyrukları vardı. Ekmek bile karne ile dağıtılırdı. Şimdi eti ekmeksiz, peyniri katıksız yiyebiliyoruz. Ya kim olacaktı? Başka adam mı var?" diyerek yaşam şartlarından olan memnuniyetini dile getirdi. Konuşması sırasında aniden burnundan siyah renkte kan gelmeye başlayan Akyular, burnundan gelen sıvıyı koluna sildikten sonra "Yok yok tamam bişey yok. Bu aralar oluyo böyle. Doktora sordum. Sıcaklardandır dedi" şeklinde konuştu. Bir süre gözü dalan ve hareketsiz duran Akyular "Biraz su içsem bi' şeyim kalmaz" dedikten hemen sonra fenalaşıp yere yığılırken, çağrılan ambulansla en yakın hastaneye kaldırıldı. Hastane çıkışında tekrar basının karşısına geçen Akyular'ın bitkin hali dikkat çekti. "Önemli birşeyim yokmuş arkadaşlar. Doktor yediğim bişeyin dokunmuş olabileceğini söyledi. Birkaç gün hastanede özel gözetim altında tutulacakmışım. Birkaç test falan yapmaları gerekiyormuş. Siz bilmezsiniz. Eskiden olsa hastanelerde günlerce sıra beklerdik. Şimdi görüyorsunuz nasıl ilgi gösteriliyor" diye konuşan Akyular, tekrar fenalaşınca hasta bakıcılar tarafından yerden kaldırılıp, sedye ile hastanenin acil girişinden içeri sokuldu.