Türkçe Olimpiyatları’nda ''Tanzanya’nın Bağları'' Şarkısını Söyleyen Zanzibarlı Çocuk Tedirgin: “Valla ben öyle sempatiklik olsun diye…'' 15 Temmuz’da yaşanan darbe girişiminden sonra FETÖ ile bağlantısı olan tüm isimler tek tek toplanırken, Türkçe Olimpiyatları'nda “Ankara’nın bağları” şarkısını memleketine Türkçe sözlerle uyarlayarak söyleyen Abdullah M’bamba'dan zorunlu bir açıklama geldi. O dönem büyük sempati toplayan M'bamba gözaltına alınmaktan dolayı endişe duyduğunu gizlemezken, kendisinin de kandırıldığını ve FETÖ ile hiçbir bağı olmadığını iddia etti. Memleketinde düzenlediği basın toplantısında “Valla bana ‘Türkçe dünyada en geçerli dil. Rahat edersin. İngilizce'yi herkes yapar, Türkçe'de büyük açık var’ dediler. Ben de o gazla öğrendim ama o kararı verdiğim güne lanet olsun. Şimdi düz İngilizce öğrenmediğime çok pişmanım. Bu saatten sonra kimse bana iş de vermez” ifadelerini kullanan ve gözyaşlarına hakim olmakta zorlanan Abdullah M'bamba yaşadığı pişmanlığı ortaya serdi. 15 Temmuz'dan bu yana yaşananları büyük bir endişe ile takip ettiğini de sözlerine ekleyen M'bamba, duygularını şu sözlerle özetledi: ''O zamanlar tüm bürokratlar neşe içinde gülüp alkış tutuyorlardı. Eğlendiklerini düşünüp coştukça coştum. Ankaralı Coşkun şarkısına bu kadar sahip çıkmamıştır yani o derece… Bu sempatiklikle beni kimse tutamaz artık diye düşünüyordum ama geldiğimiz nokta beni de ürküttü. Bu şekilde sonlanacağını tahmin edemedim. Olayları Zanzibar’da öğrenince tedirginlikten beni de alırlar diye savanın köşesine saklandım. Bir şey değil şarkının başında ‘size Mozambik’ten Kenya’dan Nijerya’dan selam getirdim’ diyip tüm Afrikalı arkadaşları da zan altında bıraktım. Yaktım onların da başını...'' 
 
 
 
Tüm bu olanlardan sonra Afrika’daki herkesin kendisine darbeci gözüyle baktığını da belirten Abdullah, “Aslanından zebrasına, zürafasından filine herkes beni gördü mü kafasını çeviriyor artık. Derdimi anlatamıyorum” diyerek, çok zor durumda olduğunu belirtti.  Son olarak sözlerini “Darbeyi lanetliyorum. Ben de kandırıldım. Şimdi o günlere dönüp bakınca çok pişmanım. Milletimiz, yani milletiniz hazır başlamışken beni de affetsin” diyen sempatik isim, yol ve konaklama masrafları karşılanırsa demokrasi nöbetlerinden bir tanesine yetişmek istediğini de sözlerine ekledi.