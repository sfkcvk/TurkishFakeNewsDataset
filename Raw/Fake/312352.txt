Suriye Konusunda İyice Gerilen ABD ve Rusya, Suriye'yi Biraz Daha Bombalayarak Gerginliği Atmaya Çalışacak... Suriye konusundaki anlaşmazlıklar nedeniyle son günlerde iyice gerilen ABD-Rusya ilişkilerinde henüz bir çözüm umudu görünmezken, taraflar en azından üzerlerindeki gerginliği bir nebze atabilmek için Suriye'yi biraz daha bombalama konusunda fikir birliğine vardı... Karşılıklı restleşmelerin ardından en son ABD'nin Rusya ile Suriye konusunda temasları tamamen kesmesi ve Rusya'nın batıdan gelebilecek nükleer saldırılara karşı hazırlık yapmaya başlamasıyla zirveye tırmanan gerginlik, dünyanın geri kalanı için de endişe verici bir noktaya ulaşmış durumda. Taraflar arasında bir anlaşmaya varılabilmesi için çözüm arayışları sürerken, ABD ve Rusya'nın bu esnada yanlışlıkla birbirlerine girmemesi için geçici önlemler de Birleşmiş Milletler'in gündeminde. BM Güvenlik Konseyi'nin bugün gerçekleşen olağanüstü toplantısından, her iki ülkeye de Suriye'yi biraz daha fazla bombalayarak sinilerini atmaları yönünde tavsiye kararı çıkarken, ABD ve Rusya ise şimdilik karara sıcak bakıyor. Toplantının ardından sıcağı sıcağına bir açıklama yapan ABD Dışişleri Bakanı John Kerry, "İyi hadi bombalayalım bakalım. Belki biraz stres atarız, iyi gelir. Bi yerleri bombalamazsak kesin bunlara dalıcaz yoksa biz. Hiç iyi olmayacak o işin sonu" ifadelerine yer verdi. Kerry'nin açıklamasına "Bak hala konuşuyor. Dalsanız nolur lan! Hadi yiyosa buyur! Dalacakmış. Neye dalıyon!" şeklinde sert yanıt veren Rusya Dışişleri Bakanı Sergey Lavrov ise, araya giren Almanya ve Japonya Dışişleri Bakanları tarafından uzaklaştırılarak yüzünü yıkaması için lavaboya götürüldü. Burada, Almanya Dışişleri Bakanı'nın "Abi o konuşuyor işte sen bakma ya. Hadi biraz Suriye bombalayın da rahatlayın" telkinleriyle bir nebze sakinleşen Lavrov, Genelkurmay Başkanı'nı arayarak "Oraya biraz daha uçak falan yollayın bombalasın bi yerleri. Resimlerini de bana gönderin hemen" talimatı verirken, "Şeytan diyor bi tane de şunların uçak gemisine çak. Neyse..." sözleriyle de yürekleri bir kez daha ağızlara getirdi. Haber yayına hazırlandığı sırada her iki ülkenin Suriye'nin Halep başta olmak üzere çeşitli bölgelerindeki bombardımanları yoğunlaşarak devam ederken, Suriye Devlet Başkanı Beşar Esad da devlet televizyonundan yaptığı açıklamada tarafları biraz daha sakin olmaya davet etti. Suriye'nin her iki ülke tarafından da rahatlıkla bombalanabilecek geniş topraklara sahip olduğuna dikkat çeken Esad, "Koca ülke yani, hepinize yeter. Biriniz bi yerini diğerini diğer yerini kardeş kardeş iyice bombalasın rahatlasın. Yalnız Şam ve civarına dikkat edersek biraz lütfen" derken, Suriye halkının da dünya barışına katkıda bulunmaktan dolayı mutlu olacağını ifade etti.