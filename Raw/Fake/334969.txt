Kuruluşundan Beri 2.5 Milyar Dolar Zarar Eden Twitter, Troll Besiciliği İşine Olan İnancını Kaybetmeye Başlıyor.... 2006'da kuruluşundan bu yana sürekli zarar eden ve 2017 itibariyle toplam kaybı 2.5 Milyar Dolar'a ulaşan sosyal medya devi twitter'da, ana faaliyet alanı olan troll besiciliği sorgulanmaya başlandı. Düzenli olarak artan ve dünya çapında 330 milyona ulaşan aktif kullanıcı sayısına rağmen henüz kara geçmeyi başaramayan şirketin CEO'su jack Dorsey, "Sırf bir trafik yaratın, 3-5 tıklama daha getirin diye it kopuk demeden hepinizi bağrımıza bastık ama sonuç ortada. Yapmanız gereken bir tane iş vardı, onu da beceremediniz. Faydasızlar sürüsü" sözleriyle trollere yüklendi.  Twitter''ın İrlanda, Dublin'de bulunan Avrupa Genel Merkezi'nde düzenlediği basın toplantısında geride bıraktığımız 2017 yılını değerlendiren Dorsey, sert ifadelere yer verdi. İlk 3 çeyrekteki zararın ardından henüz resmi olarak açıklanmayan 4. çeyrekte durumun daha da kötü olduğuna işaret eden Dorsey, başta parlak bir yatırım alanı gibi görünen troll besciiliğinden umudu yavaş yavaş kesme noktasına doğru geldiklerini belirterek şöyle devam etti: "Hayattan tek beklentisi 'babam ölse de dükkan bana kalsa' olan ne kadar faydasız, okuma yazmayı bile nasıl öğrendiği meçhul ne kadar denyo, çevresindeki herkesin tiksindiği ne kadar sevimsiz, it, kopuk, ruh hastası varsa hepsine burada bir yuva verdik. Hem onlar 'vay be 100 kişi takip etti, 20 kişi retweet etti, aha büyük oyunu çözdüm, oha ABD başkanına bile direkt küfür edebiliyorum' diye kendilerini bir nebze bir iş yapıyor gibi hissedeceklerdi hem de biz onların sağladığı trafikle işimizi yürütecektik. Baktığın zaman çok güzel fikir. Onca denyoyu bir yere toplayıp internetteki diğer mecraları fazla kirletmelerini engellerken bir yandan da para kazanıyorsun ama galiba çok temel bir noktayı gözden kaçırdık: Bunların kime ne faydası olmuş ki bize olsun?" 2018'in troll besiciliği işine bir şans daha verecekleri son yıl olabileceğini de sözlerine ekleyen twiiter CEO'su "2.5 Milyar Dolar içerdeyiz bak..Açık konuşayım, hepinizi satsak ortalama et fiyatından bile o kadar etmezsiniz. Diskte kapladığınız her byte zarar bana şu an. Bu iş böyle gitmez. İlk çeyrekte kara geçtik geçtik. Geçmedik, bizzat ben üşenmeden tek tek uçurucam hepinizin hesaplarını. Gidin bakalım başka mecrada 1 dakka barındırıyorlar mı sizi?" ifadeleriyle trollerin bir an evvel akıllarını başlarına toplamaları gerektiğini dile getirdi.