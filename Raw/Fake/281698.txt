Esed'i Yalnızlaştırma Politikası Başarıyla İlerliyor: Kalan 16 Milyon Suriyeli de 2027'ye Kadar Türkiye'ye Alınacak... Suriye’deki iç savaşın başlamasından bu yana Türkiye’nin başarıyla uyguladığı Esed’i bölgede yalnızlaştırma politikasında sona yaklaşıldı. Dışişleri Bakanlığı’ndan yapılan açıklamada, 3 yıl içinde yaklaşık 4 Milyon Suriyeli'nin Türkiye'ye transfer edilmesinin ardından Suriye’de toplam 16 Milyon kişi kaldığı belirtilirken, bu tempoyla gidilmesi halinde 2027'e kadar Esad'ın ülkede tek başına kalacağına dikkat çekildi.  Akçakale Sınır Kapısı’nda son günlerde yaşanan hareketliliğin ardından 3 Haziran'dan bu yana Türkiye'ye 17 Bin Suriyeli mülteci daha sığınırken, Dışişleri Bakanlığı’ndan da ilk resmi açıklama geldi. Bugün bir basın toplantısı düzenleyen Bakanlık Müsteşarı Kubilay Ergüvenç, Suriye politikasında kaydedilen ilerlemelerle ilgili önemli bilgiler aktardı.  “Savaş başladığında beri Türkiye'ye gelen Suriyeli mülteci sayısı kaç: Yaklaşık 4 milyon. Peki bu ne demek? Bu artık Beşer Esed'in 4 milyon daha az vatandaşı var demek. Hesap ortada...” diyen Ergüvenç, kalan Suriye nüfusunun hepi topu 16 milyon kadar olduğunu belirtti. Şu ana kadar sergilenen Suriyeli göçmen alım performansıyla 16 milyonun yaklaşık 12 senede eritilebileceğini de ekleyen Bakanlık Müsteşarı, 2027 yılı başlarında Esed’in yanında kendisine çay ikram edecek bir tane bile Suriyeli kalmayacağını da müjdeledi. Ergüvenç’e göre, alınacak önlemler yalnızca Suriyeliler’in ülkemize kaydırılmasıyla da sınırlı değil:  "Herkes geldikten sonra peyderpey oradaki binaları da Türkiye'ye ye taşıyacağız. Bu konuda başarılı bir türbe taşıma tecrübemiz oldu biliyorsunuz. Zaten hesaplarımıza göre 2027'ye kadar ayakta kalan sağlam bina sayısı 50-60 bilemediniz 100 olur. Onları da harırlısıyla Urfa'ya taşırsak ondan sonrasını Esed düşünsün artık. Napacak bakalım çölün ortasında dımdızlak kalınca?" Esed'in tam olarak yalnızlaştığı 2027 yılında iyice yaşlanmış olacağına ve psikolojik olarak da yalnızlığa fazla direnemeyeceğine dikkat çeken Dışişleri Müsteşarı, gelecek olan Suriyeliler’in Türkiye’deki barınma problemiyle ilgili bir soruya da şöyle yanıt verdi: “Buradan aklında soru işareti olan vatandaşlarımıza sesleniyorum. Herkes bulunduğu yerden 20 metre daha batıya hareket ederse sorun şu an için çözülüyor gibi. Ya da herkes bulunduğu noktada yan olarak da durabilir. Zamanının Ali Sami Yen tribünlerini düşünün, hah, öyle evet. O şekilde daha çok insan sığar bu topraklara. Napalım, 2027'ye kadar dişimizi biraz sıkacağız artık…”