KPSS Genel Kültür, Genel Yetenek Ve Alan Sınavlarının Tamamlanmasının Ardından Tanıdık Milletvekili Bulma Etabına Geçildi Kamu Personel Seçme Sınavı’nın test etaplarının bu hafta sonu tamamlanmasıyla beraber adayların tanıdık milletvekili bulma maratonu da start aldı. KPSS’nin en zorlu bölümü olarak görülen etapta adaylar, ÖSYM tarafından açıklanacak “Tanıdık Milletvekili Bulma Taban Puanları” doğrultusunda hareket ederek atamalar öncesi son kozlarını oynayacaklar. TBMM tarafından yapılan açıklamada, bu yıl Tanıdık Milletvekili Bulma Taban Puanları’nda yükseltmeye gidildiği, geçmiş yıllarda yaşanan yığılmayı önlemek için bu sene 85’in altında puan alan tanıdıkların milletvekilleriyle görüştürülmeyeceğini bildirildi. Konuya ilişkin olarak mikrofonlarımıza konuşan TBMM Halkla İlişkiler Daire Başkanı Ahmet Mümtaz Açıkalın “Yani adam KPSS’den 37 almış karşımıza geliyor, el insaf…10 puanı zaten kodlamayı doğru yapan herkese veriyorlar” dedi. Milletvekili bulma puan sisteminde getirilen bir başka yenilikse, tanıdıklık derecesinin 2 dereceden az olmamasına ilişkin. Bundan böyle adaylar “Komşusunun eşinin kayınpederinin hemşerisi” gibi sıfatlarla milletvekillerine ulaşamayacak. Milletvekili bulma arayışlarında bazı adaylarınsa şike yaptıkları tespit edildi. Bu yıl 3. kez KPSS’ye giren Yağız Çekdemir, mecliste hem AKP hem CHP milletvekilleriyle konuşurken görüntülendi. Çekdemir’in bazı odalarda “Batırdılar, vallahi yıllardır batırdılar bu ülkeyi sayın milletvekilim…Biz 4 kuşaktır Halk Partiliyiz, dedemden bu yana” dediği tespit edilirken farklı odalarda “Ülkemiz, Başbakanımız sağ olsun adeta şaha kalktı son 10 yılda… Aslen Aydınlıyız biz, rahmetli dedem Adnan Menderes’le aynı köylüymüş, çok yardımı olmuş Adnan Bey’e zamanında” cümlelerini sarf ettiği ortaya çıktı. Yağız Çekdemir’in KPSS sonucuna göre bir kamu kurumuna atanamasa da, siyasette yolunun açık olduğu görüşü kulislerde dile getiriliyor.   Adayların milletvekili bulma arayışları hızla sürerken, ilginç bir haber de Erzurum’dan geldi. Yoğun çabalarına rağmen ulaşabildiği tek milletvekili, 1920’deki birinci meclisin Erzurum Mebusu Ali Rifat Bey (Haktanır) olabilen Onur Esenyurt’un, Ali Rifat Bey’in Kurtuluş Savaşı anılarını bitirmesine müteakip Merkez Bankası Uzman Yardımcılığı kadrosuna ilişkin konuyu açmaya hazırlandığı bildirildi.