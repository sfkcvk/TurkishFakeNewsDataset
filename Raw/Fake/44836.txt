Kendi Kliplerinde Oyunculuk Yapmalarına İzin Verilmeyen Sanatçılar, Çekecekleri Ortak Bir Kliple Heveslerini Almayı Planlıyor Bugüne kadar kendi şarkılarının kliplerinde geçen hikayelerde rol almayı bir türlü başaramamış pop müzik sanatçıları, oyunculuk heveslerini gidermek adına birlikte hareket etme kararı aldılar. Klip yönetmenleri tarafından hep esas hikayenin arka planında, bir başlarına şarkı söylemek zorunda bırakılan Baha, Ferhat Göçer ve Levent Yüksel gibi birçok önemli şarkıcı, çekmeyi planladıkları ortak bir kliple oyunculuk yeteneklerini gösterme niyetindeler.
 
 
 
Ortak klip çekme girişiminin fikir babası olarak konu hakkında açıklamalar yapmak için basın mensuplarının karşısına çıkan ünlü şarkıcı Baha, “Bugüne kadar çektiğim klibin sayısını unuttum ama bir tanesinde bile bırakın esas oğlan olmayı ufak da olsa bir rol kapmışlığım yok. Yönetmenlere ne kadar dil döktüysem de dinletemedim. Ne zaman bir heves sabahın köründe çekimlere gitsem, yönetmen beni ‘Baha'cım biz oyuncuları ayarladık, sen bu seferlik kenarda söyle şarkını ama bir dahakine sözüm olsun, sen oynayacaksın’ diyerek oyalıyor. Sonra da kendi şarkımın klibinde, el gibi oyuncuların arkasından sinsi sinsi gitar çalarken buluyorum kendimi. Tipimizi mi beğenmiyorlar, oyunculuğumuza mı güvenmiyorlar bilmiyorum ama ne olursa olsun, insanın ağırına gidiyor arkadaş.” şeklinde konuştu.
 
 
 
Çekecekleri klipte aynı dertten muzdarip olan tüm şarkıcılara irili ufaklı roller vermeyi hedeflediklerini belirten aşk şarkılarının romantik sesi, “Bu durumda olan yüzlerce arkadaşımız olduğunu tahmin ediyoruz, bu nedenle kötü oynayan olursa bunun fark edilmesi oldukça zor olacak. Yani zaten toplasan 5 dakikalık bir klipten bahsediyoruz, ne kadar kötü oynayabiliriz ki? Zamanında yine bu şekilde önü kesilmeye çalışılan Kutsi’nin bugün oyunculukta gösterdiği başarı ortada. Şimdi buradan açıkça isim vermek istemiyorum ama hadi vereyim, bu ülke insanı Kayahan gibi, Bülent Ersoy gibi sanatçılarımızın kliplerde oyunculuk yaptığı günleri de yaşadı. Bir bizim oyunculuğumuz mu fazla geldi?” diyerek, klip yönetmenlerini sert bir dille eleştirdi.
 
 
 

Kendisinin ve arkadaşlarının böyle bir muameleyi hak etmediğini ifade ederek sözlerini sürdüren duygusal şarkıcı "Hepimiz çok mağduruz. En son, kendi klibinde Levent Yüksel’e, yalnızca etraftaki kızlara uzaktan göz süzme izni verilmesini bize yapılmış bir hakaret olarak algılıyoruz." dedi ve ekledi: "Ferhat Abi'nin durumu ise apayrı; artık sinirinden mi üzüntüsünden mi bilinmez; bütün kliplerinde uzaklara bakarak söylüyor şarkılarını. Soruyoruz; bizleri bu hale getirmeye kimin, ne hakkı vardı?"