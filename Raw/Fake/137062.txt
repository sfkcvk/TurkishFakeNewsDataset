Büyükşehir Belediyesi, Ankara'nın Kedi Figürlü Ambleminin de Yargıdan Dönmesinin Ardından Yeni Yol Haritasını Açıkladı: "Her şey bitmiş değil.  Daha bunun armudu var, keçisi var..."  Danıştay'ın Ankara Büyükşehir Belediyesi için son hazırlanan "Gülümseyen Ankara kedisi" figürlü amblemine verdiği yürütmeyi durdurma kararıyla Hitit Güneşi'nin tekrar resmi sembol haline getirilmesinin ardından başkentte sular durulmuyor. Belediye tarafından dün konuyla ilgili olarak düzenlenen basın toplantısında "Olayın Başkan ve amblem arasında şahsi bir mesele olduğu" noktasına değinilirken, Ankaralılara bu tartışmaların kesinlikle kendileriyle alakası olmadığı yönünde güvence verildi.

 

Toplantıda Büyükşehir Belediyesi adına konuşan Basın Sözcüsü Ersin Özbükey, "Bundan yıllar önce Atakule ve Kocatepe Camii figürleriyle oldukça yaratıcı bir çalışma yapmıştık, o zaman epey bir eleştiri gelmesine rağmen uzun süre idare etti aslında... Ne zaman ki alt geçitti üst geçitti, simitçisiydi, sucusuydu her yere dayadık amblemi, tam millet alışacaktı ki; o arada da iptal kararı çıktı. Hırs yaptık yine bir şekilde meclisten geçirdik o amblemi, haydiiiiiii, yine yargıdan bir yerden döndü. İnsan ister istemez bir kasıt arıyor burada" sözleriyle belediyenin asli faaliyetlerinden biri olan amblem değiştirme çalışmalarının baltalanmasına kurum olarak anlam veremediklerini ifade etti. 

 

Son gelişmeyle ilgili olarak ise, "En son yaptığımız bi gözü mavi bi gözü yeşil, gülümseyen kedi ambleminin iptal edilmesine de artık insaf diyorum yani... Kedi dediğin gerek Peygamberimizin, gerek bu milletin en çok sevdiği, mübarek addettiği afedersiniz bir hayvan değil mi? Ben adım gibi eminim ki bu amblemi reddeden Sayın Danıştay üyelerinin de hepsinin feyste en çok güldüğü, nette en çok paylaştığı videolar kedilidir. Değilse gelin yüzümüze tükürün kurumsal olarak, o kadar da açık konuşuyorum yani" ifadelerini kullanan Özbükey, yıllardır süren bu polemiğin Başkan ve Hitit Güneşi amblemi arasında zamanında yaşanmış bir tatsızlıktan kaynaklandığına da değindi. 

 

Ersin Özbükey, "Ankaralılar lütfen üzerine alınmasın, esasında bu tamamen Başkanımızla amblem arasında kişisel bir mevzu. Olayın detaylarını bilen birkaç kişiden biri olarak sizi temin ederim ki o amblem size de öyle davransaydı, siz de Sayın Başkan'dan farklı bir şey yapmazdınız" şeklinde konuşurken, Hitit Güneşi ambleminin tam olarak ne yaptığı konusundaki sorulara ise, "Valla o konuya çok da girmek istemiyorum açıkçası ama orada o lafı etmeyecekti... İnsan düşmanına demez onu, hele ki kızın yanında..." cevabını vermekle yetindi. 

 

Toplantıya son verirken Başkentin tek kültürel değerinin kedi, kule ve camii de olmadığını vurgulayan Basın Sözcüsü, "Kimse bu işin burada bu şekilde biteceğini de sanmasın. Şehrimizin daha meşhur tiftik keçisi var, kendine özgü tadı ve formuyla Ankara armudu var, Beypazarı kurusu var, simit var döner var... Varoğlu var. Danıştay bizi izlemeye devam etsin." derken, Belediyeye bağlı grafiker ve fikir sanatçılarının Kızılcahamam ilçesinde kampa alındığı ve şehrin biraz bile meşhur nesi varsa hepsi üzerinde çeşitli kombinasyonlar denenmeye başlandığı ise gelen bilgiler arasında.