Çiçekçiler Odası: ‘‘Sevgililer Günü'nde en yüksek ciroyu ofistekilere hava olsun diye kendi kendine çiçek söyleyenlerden yapıyoruz’’ 14 Şubat’ın gelip çatmasıyla birlikte Türkiye çapındaki ofislerde bir kez daha kime çiçek geleceği telaşı başlarken İstanbul Çiçekçiler Odası’ndan da samimi açıklamalar geldi. “Valla yalan yok, en çok parayı kendi kendine yollayanlardan yapıyoruz” diyen Oda Başkanı İlhan Uzunca, meslektaşları adına yüksek ciroda payı olan tüm eziklere teşekkürlerini iletti. Sevgililer Günü’nün en ön plana çıkan esnaf grubu olan çiçekçiler, yıllardır yanıtı merak edilen soruyla ilgili olarak ilk kez suskunluklarını bozdular. Düzenlenen basın toplantısında gazetecilerin karşısına geçen İstanbul Çiçekçiler Odası Başkanı İlhan Uzunca, “Bugüne dek hep bizim 14 Şubat’ta ne kazandığımızı konuşup durdunuz. Peki, madem öyle ben de bazı konuları netleştireyim” diyerek şöyle devam etti: “Doğrudur, yılda en yüsek ciroyu bir bugün bir de Anneler Günü'nde yapıyoruz. Ancak sanılanın aksine en önemli kazanç kapımız birbirine çiçek gönderen sevgililer değil. Bizim ana gelir kaynağımız, ofistekilere hava olsun diye ya da işte ne bileyim diğerlerinden görüp özendiği için falan kendi kendine çiçek gönderenler. Bunların adı tek tek bizde var ama açıklamayı düşünmüyoruz. Neticede en iyi müşterimiz sayılırlar. Şu ana dek aldığımız siparişlerin yaklaşık %75’i bunlardan oluşuyor. Velhasıl aslında sevgilisi olan insandan çok bir para kazandığımız yok. Evlileri direk unutun zaten. Evli olmayıp ilişkisi biraz uzayanlar da ‘Bitanem çiçeğe para vereceğine iskender yeriz’ yolunu seçiyor. Şerefsizler… Ama çok haksız da değiller maalesef bir noktada…” Ofise gelen çiçeğin gerçekten bir sevgiliden mi geldiği yoksa kendi kendine gönderim mi olduğu konusuna da değinen Oda Başkanı, “Düşünün bi kere sevgilisi olan insan eğer farklı bir şehirde falan değilse zaten o gün bir şekilde buluşacak. Mal mı bu ki tutsun bi de ofise çiçek yollasın? Gider kendi elden verir” diyerek daha çiçekçi ofise girer girmez şüphelenilmesi gerektiğini ifade etti. Daha derin bir araştırma için çiçekteki notun okunmasını tavsiye eden Uzunca, “Gözlerinde kaybolduğum kadına, Cansuyuma, Biricik pıtışıma gibi şeyler yazıyorsa direk sahtedir arkadaşlar. Gerçek bir erkek maksimum ‘Senin ve ailenin 14 Şubat’ını kutlar, iyi günler dilerim’ gibi şeyler yazar… O kadarı bile mucize, çoğunlukla boş bırakıyorlar bizim çocuklar karalıyor bir şeyler” sözleriyle bugüne kadar karanlıkta kalan bazı noktalara da ışık tuttu.