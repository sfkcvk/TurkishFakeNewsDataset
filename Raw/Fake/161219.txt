'Hangi şehrin soğuğu daha pis?' Panelinde Yumruklar Konuştu... Ankara, kış mevsiminin etkisini iyiden iyiye göstermeye başladığı bu günlerde, anlamlı bir panele ev sahipliği yaptı. Hilton Convention Center'da düzenlenen "Hangi ilimizin soğuğu en soğuk" konulu panelde söz alan Türkiye'nin dört bir yanından katılımcılar, kendi şehirlerinin soğunun diğerlerinden daha pis olduğunu ispatlamak için kıyasıya yarıştılar. Zaman zaman gergin anların yaşadığı gecede, İstanbul'dan gelen konuşmacılar ile Ankaralı bir grup arasında başlayan sözlü sataşma kısa sürede yumruklaşmaya dönüştü. Meteoroloji Uzmanı Saim Gökbakır'ın yöneticiliğini üstlendiği panel, köprü trafiğine takılan İstanbul ekibinin eksikliği ile akşam 8 sularında başladı. Balkanlardan gelen 12 kişilik özel bir heyetin gözlemci olarak katıldığı organizasyonda ilk olarak söz alan ev sahibi Ankara ekibi, Başkent'in kuru soğuğunun dayanılmazlığına vurgu yaptılar. Ekibin sözcüsü Tekin Abaylı, ev sahibi olmanın verdiği avantajla izleyicilerin bir kısmını otelin önünde 5 dakikalık bir yürüyüşe çıkarırken, yaşadığı gururu şu sözlerle ifade etti: "Alın işte buyrun, bir tarafınız dondu mu donmadı mı? Böyle kulak kesen bir soğuk daha görmediğinizden eminim. Adamı böyle titretir işte Ankara'nın ayazı..." Tekin Abaylı ile birlikte dışarı çıkan gruptan bazıları eşyalarını toplayarak paneli terkederken, moderatör Saim Gökbakır, Eskişehir ekibine söz verdi. Ankara ekibini hile yapmakla suçlayan Eskişehir ekibinden Ebru Duray, "Az evvel insanları apar topar dışarı çıkarmanız gözümüzden kaçtı sanılmasın. Giyinmeye bile vakit bulamadı zavallılar. Öyle üzerine palto bere almadan her yerde üşürsün. Neticede ocak ayındayız. Alın buyrun, Ankara'da vücudu kapattınız mı hiçbir yeriniz üşümez. Niye, çünkü kuru soğuk..." dedi ve ekledi: "Eskişehir öyle mi peki? Lahana gibi kat kat örtünseniz de farketmez. Giysinin içine nüfuz eder, böyle etleriniz çekilir resmen. İti salsan gezmez dışarıda o derece diyim ben size..."   Gecede söz alan İzmir ekibi ise, kürsüye ıslıklar ve yuhlamalar eşliğinde çıktı. Yaygın kanının aksine İzmir'in de çok feci soğuk olduğu konusunda ısrarla birkaç söz söylemek isteyen ekip adına konuşan Levent Canbey, "Biliyorum, önyargılarınızı kırmak zor ancak kafanızı kırcam şimdi.. Adam olun iki dakika laf dinleyin lan!" şeklindeki sözleri tekrar hararetli anların yaşanmasına neden oldu. Yer yer hakarete kadar varan tartışmalar yüzünden ara verilen panel, daha sonra Canbey'in tekrar söz almasıyla devam etti: "Arkadaşlar, hepimizin bildiği gibi soğuk değil de esas nem çok fena birşey ve İzmir'deki nem oranı afedersiniz ama hayvan gibi. Kış vakti, buyrun gelin misafirimiz olun. Böyle yapış yapış insanın içine içine işliyor o soğuk. Ayrıca biz çekirdeğe çiğdem, simite de boyoz diyoruz, onu da yeri gelmişken söyleyeyim" derken, tekstil dünyasının İzmir soğuğundan korunmak için çaresiz kaldığını iddia etti. Gribal enfeksiyon nedeniyle son 20 yılda İzmir'de hastaneye yatan hasta sayısının diğer illerle karşılaştırmalı bir grafiğini sunarken yuhalanarak kürsüden indirilen İzmir ekibinin ardından, Yozgat'ı tek başına temsil eden Latif Uruz söz aldı. Kısa bir konuşma yapan Uruz'un, "Yani bizim oralar da soğuk...E boş şehir ısınmıyor tabii ama yani kimin umrunda bilemiyorum." şeklindeki sözleri salonda gülüşmelere yer açarken tansiyonun da biraz düşmesini sağladı. Panele güç birliği yaparak ortak katılma kararı alan Erzurum ve Kars ekipleri ise düzenledikleri barkovizyon gösterisi ile şehirlerindeki donmuş hayvan ve insan görüntülerini sunarak oldukça ilgi çektiler. Soğuk hakkında hiçbir şey söylemek istemediklerini, fotoğrafların ortada olduğunu iddia eden ekiplere tepki gösteren bazı izleyiciler, "Abicim, iyi de orada ceketle gezersin bişi olmaz. Kar, tipi tamam da.. Yani, üşütmüyormuş oralar yaa.." diyerek kendi memleketlerinin soğuklarının en soğuk olduğu konusunda ısrar ettiler. Gecenin sonuna ancak yetişebilen İstanbul ekibi, Panel Yöneticisi Saim Gökbakır tarafından vakit yetersizliği nedeniyle kürsüye çıkarılmak istenmeyince salonunda istenmeyen olaylar yaşandı. Önce tezahüratlarla kürsüyü zorla işgal eden İstanbullular, kalabalığa "18 saattir yoldayız ulan şerefsizlik etmeyin! iki dakika dinleyeceksiniz bizi!" şeklinde seslendiler. İstanbul'un hem içe işleyen pis ayazının hem de eksik olmayan lodosunun adamı osurtacağını iddia eden öfkeli grubun, "Ankara ne ya? Ankara ne... Buna mı soğuk diyosunuz?" şeklindeki sözleri, kavganın fitilini ateşledi. İki grup arasında başlayan sözlü sataşmalar diğer şehirlerin de karışmasıyla kısa sürede kavgaya dönüşürken, otel güvenliğinin mudahalede yetersiz kalması nedeni ile polisten yardım istendi. Çevik kuvvet ekiplerinin mudahalesi ile kavga güçlükle bastırılırken, katılımcılar bir sonraki gün düzenlenecek olan "Hangi şehrin adamı daha psipokat, kim daha manyak?" konulu panelde buluşmak üzere otellerine çekildiler.