''Eski Sevgilim Hala Takip Ediyor mu?'' Diye Günde Ortalama 30 Story Yayınlayan Genç Kız İçin Umutlar Tükeniyor Bir süre önce ayrıldığı sevgilisi Barış Sümer’in (26) kendisini hala takip edip etmediğini öğrenebilmek için her gün 7 farklı sosyal mecrada sürekli olarak story yayınlayan Tuba Özşen(25) için umutlar her geçen gün biraz daha tükeniyor. Genç kız, Instagram, Facebook ve WhatsApp gibi mecralarda günde toplam ortalama 30 civarında yayınladığı story'lere o hariç herkesin baktığını belirtirken, ayrıldığı sevgilisi tarafından o kadar da umursanmadığı ihtimalini ise ısrarla reddediyor. Bundan yaklaşık 2 ay önce olaylı bir biçimde Barış Sümer’den ayrılan Tuba Özşen’in o günden bu yana süren story mücadelesi görenlerin yüreğini dağlıyor. Barış’ın da onu unutamadığına ve bir şekilde hala stalk'ladığına dair inancını asla yitirmeyen Özşen, Instagram'la başladığı mücadelesine son olarak Facebook ve Whatsapp'ı da eklerken, "Instagram'ı çok kullanmazdı zaten ya. Kullansa eminim bakardı yani..." dediği eski sevgilisinin söz konusu mecraların tamamında engelli olduğunu ise bir kez daha vurguladı. Genç kızın yakın arkadaşı ve olayın en yakın görgü tanıklarından Ezgi Balanlı ise yaşananları şöyle aktardı: “Tuba şu an zor bir dönemden geçiyor diye bir şey demiyorum ama inanın ben de en az onun kadar yıprandım. Günde ortalama 37 story atıyor ve bunu 7 farklı kanaldan yapıyor. Story’i koyduktan sonra ‘Ezgi bi baksana nasıl olmuş sence? İyi çıkmış mıyım? Barış görse anlar di mi ona yaptığımı? Ama böyle dışarıdan bakınca da ona yapmamışım gibi di mi?’ şeklinde whatsapp'tan da haber veriyor. İlk başta story’lerde işte kedisiyle olan videosu vardı, beraber çıktığımız bir gece söylediğimiz nispetli şarkılar falan vardı. Barış bakmadıkça story’ler de bir acayip oldu. Evden çıkışını, eve girişini, su içişini, yolda yürümesini, tv'deki diziyi ne varsa çekip koyuyor biz de mal gibi izliyoruz. Geçen 27 saniye boyunca pofuduk terlik izletti bize. Allahım Nuri Bilge Ceylan filmi gibi. Gerçekten artık dayanılacak gibi değil...” Arkadaşının story’lerine bakanları görüntüleme ortalamasının da yaklaşık günde 68 defa olduğunu belirten Balanlı, “Bir şekilde artık anlaması lazım yani. Barış tıklamıyor arkadaşım işte o story’lere. Stalk'lıyorsa da çok sinsi stalk'lıyor, helal olsun. Ha zaten kim bakıyor o da muamma artık. Böyle devam ederse ben direkt engelliycem şahsen...” sözleriyle de acılı genç kızın durumu artık yavaş yavaş da olsa kabullenmesi gerektiğini ifade etti.