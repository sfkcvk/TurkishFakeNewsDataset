Otoriter Eğilimleri Olan ve İki Lafı Birbirini Tutmayan Bir Adamın Başkan Seçilme İhtimalinin Olduğu ABD Seçimleri Türkiye'yi Heyecanlandırıyor: ‘'Bi’ seçin de görelim ya nasıl oluyormuş’’ Donald Turmp ve Hillary Clinton arasında kıran kırana bir yarışa sahne olan 2016 ABD Başkanlık seçimleri, tüm dünyada olduğu gibi Türkiye’de büyük bir merakla takip ediliyor. Seçimin sonucunda, ülkedeki azınlıkları hiçe sayan, basından ve kendisine muhalif olan her şeyden nefret eden, bir dediği diğerini tutmayan, otoriter eğilimli Cumhuriyetçi Parti adayı Trump’ın Başkan olma olasılığı ise yurt genelinde ayrı bir heyecan yaratmış durumda: “Seçsinler de bi görelim nası oluyomuş ya…” Tüm dünyayı olduğu gibi ülkemizi de yakından ilgilendiren ABD başkanlık seçimlerinde artık son düzlüğe girildi. Anketlere göre hayli başa baş geçen yarışta Cumhuriyetçi Parti’nin adayı Donald Trump’ın seçilme olasılığıysa Türkiye’nin gündemine oturmuş durumda. Diğer aday Hillary Clinton hakkında "Şu eski saksafon çalan adamın karısı değil mi o?" dışında pek bir fikri olmayan vatandaşlar, onun yerine tam olarak kendisi gibi Beyaz, Anglosakson kökenli ve Protestan olmayan herkesi ülkeden kovmak isteyen, sık sık muhalifleri cezalandıracağını söyleyen, basından nefret eden, konuşmaları tutarsız ve ilişkileri şaibeli bir adamın Başkan olmasının daha yol gösterici bir örnek olacağı konusunda ise hemfikir.  Hillary Clinton'la ilgili olarak “Ya onu az çok biliyoruz işte, Davutoğlu'nun da kankasıydı. Ayrıca biz de zamanında aynı bunun gibi bir kadını, hatta daha güzelini başbakan olarak seçtik. Tam da olmadı o iş, verim alamadık...” görüşünde birleşen hatrı sayılır bir kesim, yarışı Trump’ın kazanmasından yana tavır koymuş durumda. ABD Başkanlık Seçimleri ile ilgili olarak mikrofonların uzatıldığı kimi vatandaşları görüşleriyse şöyle: Ben başkanlık sisteminde seçim olmasına şaşırdım daha çok. Bildiğim kadarıyla 1 kişi 1 kere Başkan seçiliyor, ölene kadar da o ülkenin her şeyini o kontrol ediyor olması lazım. ABD sistemi değişik herhalde...  Trump tam aradığımız model. İnşallah seçilir de önümüzü görürüz biz de...  Ya şimdi çok da ölçü olarak almamak lazım. Neticede adamlar ABD, koca süper güç. Onlar bunu da bi şekilde atlatırlar olan gene bize olur...  Bizim açımızdan çok iyi bir fırsat. Şey gibi düşünmek lazım bu uzaylı istilası filmlerinde hep önce ABD'ye inip ortalığın ağzına s.çar ya uzaylılar. Sonra yavaş yavaş diğer ülkelere geçerler. Onun gibi işte...  İşte büyük devlet olmak böyle bir şey. Her konuda öncülük etmek demek. Bakalım onlar ne yapacak biz de ona göre düşünürüz artık...