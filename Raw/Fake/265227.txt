Erdoğan, Yeni Cumhurbaşkanlığı Binasında Tebrikleri Kabul Etti: ''300 Milyon masraf ettik ama değdi be...'' Dün akşam yeni Cumhurbaşkanlığı binasında TBMM Başkanı Cemil Çiçek, Başbakan Ahmet Davutoğlu, Genelkurmay Başkanı Orgeneral Necdet Özel ve birçok üst düzey ismi ağırlayan Cumhurbaşkanı Tayyip Erdoğan, konuklarına samimi itiraflarda bulundu. Ak Saray'ın inşası için hiçbir masraftan kaçınmadıklarını ve yüklüce borca girdiklerini belirten Erdoğan, "Neticede saray bu, bir kere yaptırıyoruz dedik ama 3-5-10 derken elimizi verip, kolumuzu kaptırdık" derken, kış iyice gelmeden balkonun kapattırmayı düşündüklerini de sözlerine ekledi. Beştepe'deki yeni Cumhurbaşkanlığı'nda tebrikleri ve 'güle güle oturun' temennilerini kabul eden Cumhurbaşkanı Erdoğan, 300 Milyon Dolar'a mal olan Ak Saray hakkında çarpıcı açıklamalardaa bulundu: "Arkadaşlar. Lütfen rica etsem duvarlara ellerinizle dokunmayın, her yerde el izi oluyor sonra. Ayrıca ayakkabısının altı pis olan varsa, tekrar rica ediyorum galoş giysin. Bakın cidden burası için baya uğraştık. Hem dava süreci olsun, hem masrafı olsun başımızı sokacak bir saray sahibi olucaz diye çekmediğimiz çile kalmadı. Ha ama değdi mi, değdi. Banyoya, mutfağa girince insanın bi içi açılıyor. Şimdi tabii çocuklar falan büyüdü, kendi evlerine çıktılar ama insan bakınca 'Keşke zamanında bizim çocuklar burada büyüseydi' demeden de edemiyor. Naparsınız, kısmet işte..." Saray'ın tahminlerinden daha uzun sürede tamamlandığını kaydeden Erdoğan, "Yok tesisatçıyı bekle, yok sıvacı gelmedi, doğalgaz kontrolü için 2 hafta sonrasına randevu verdiler derken, açılışı anca bugün yapabildik. Yani hakkaten usta milletiyle uğraşmak çok zor. Paranızla rezil oluyorsunuz. Bir daha asla saray yaptırmam, gider hazır yapılmış saray alırım daha iyi" sözleriyle ustalara sert mesajlar gönderdi. Cumhurbaşkanı Erdoğan, kendisini tebrik etmeye gelen devlet erkanının önemli isimlerine bir kez de basın mensupları önünde teşekkür ettiğini belirtirken, konuşması sırasında ufak bir sitemde bulunmayı da ihmal etmedi. "Valla burada ben açık konuşmak durumundayım. Şu an mutfakta Borcam'dan oturacak yer yok. Arkadaşlar ev hediyesi Borcam'ı anlarım da, saray burası yani. İnsan en azından bi mutfak robotu... Neyse" diyen Erdoğan, ev hediyesi olarak gönderilen yaklaşık 2800 adet Borcam'ın ihtiyacı olan ailelere dağıtılması için danışmanlarına emir verdi.