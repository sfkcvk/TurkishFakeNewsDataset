Başbakan Erdoğan'ın "İslami Terör Olmaz" Açıklamasına El Kaide'den Sitem Dolu Yanıt: "Elimizden Geleni Yapıyoruz!" Başbakan Erdoğan'ın A.B.D temasları sırasında sarf ettiği "İslami terör olmaz." sözlerinin başta El Kaide olmak üzere bir çok islami terör örgütü tarafından üzüntüyle karşılandığı bildirildi. Konuyla ilgili olarak El Kaide basın merkezinden bu sabah yapılan açıklamada, zor şartlar altında, türlü imkansızlıklara rağmen özveriyle çalışan örgüt mensuplarının ellerinden geleni yaptıkları belirtilerek, bu tarz cesaret kırıcı açıklamaların cihad düşüncesine sekte vurmaktan başka bir işe yaramayacağının altı çizildi. 

 

A.B.D temasları çerçevesinde Washington’da, George Mason Üniversitesi bünyesinde kurulan İslam Araştırmaları Merkezi’nin açılışına katılan Başbakan Erdoğan'ın, açılış konuşmasında sarf ettiği "İslami terör olmaz" sözlerine El Kaide'den yanıt gecikmedi. Örgütün yeri henüz saptanamayan basın merkezinden bu sabah yapılan açıklamada, Başbakan Erdoğan'ın sözlerinin örgüt bünyesinde şaşkınlık ve üzüntüyle karşılandığı belirtilirken, "biz yapamayız, biz beceremeyiz" zihniyeti yüzünden İslam dünyasının yüzyıllardır yaşadığı sıkıntılara dikkat çekildi. 

 
Konuşmasının sonuna doğru oldukça duygusallaşan ve yer yer sesinin titrediği gözlenen El Kaide sözcüsü, "Biz istemez miydik her şeyimiz dört dörtlük olsun? Biz istemez miydik her yapılan saldırıyı üstlenelim? Ama işte imkanlarımız bu ka...Helikopter sesi miydi lan o?!" diyerek, açıklamalarını ani bir şekilde noktaladı.