Kültür Bakanlığı Türkiye'yi Sarsan Ses Kayıtları İçin Stüdyoya Giriyor Birbiri ardına Türkiye gündemine düşen ses kayıtlarının yarattığı bilgi kirliliği ve kafa karışıklığıyla ilgili olarak vatandaşlardan gelen şikayetleri dikkate alan Kültür Bakanlığı'nda bugünlerde yepyeni bir projenin heyecanı yaşanıyor. Konuyla ilgili olarak dün akşam saatlerinde düzenlenen basın toplantısında, en çok ilgi gören ses kayıtlarının birer albümde toplanacağı ve halk oylarıyla seçilecek en iyi 5 ses kaydına da video klip çekileceği duyurularak, "Görsel öğeler sayesinde olan bitenin bir nebze olsun anlaşılabileceğini umuyoruz." denildi.

 
 
 Kültür Bakanlığı yetkilileri bugüne dek en fazla ilgi çekmeyi başaran ses kayıtlarını "Best Of" serisi albümlerinde toplamak için stüdyoya girmeye hazırlanırken, bu albümlerin önümüzdeki yaza damga vuracağı konusunda şimdiden oldukça iddialılar. Albümlerin "Best Of GenKur", "Best Of Yargı" ve "Best Of Siyaset" olmak üzere 3 cd şeklinde piyasaya sürüleceğini açıklayan Bakanlık Basın Sözcüsü Ersin Özbükey, ayrıca ses kayıtlarının 1'er dakikalık versiyonlarının da açılacak olan bir myspace sayfası üzerinden internet kullanıcılarının beğenisine sunulacağını belirtti. Özbükey'in "Gerçi birileri büyük ihtimalle o kayıtların ful versiyonlarını da dışarı sızdırır. Albümler daha çıkmadan torrent'e düşer" sözleri basın mensupları arasında gülüşmelere neden oldu.
 
 
 Albümlerin yayınlanmasının ardından sms'le verilecek oylar ve myspace sayfasında düzenlenecek bir anket yardımıyla seçilecek beş adet parçaya da klip çekileceğini ifade eden Özbükey "Ses kayıtlarının hepsi birbirinden güzel, açıkçası biz seçim yapmak istemedik, kararı halkımıza bıraktık" sözleriyle kayıtlara olan güvenini gösterdi. Klip çekimleri için Nihat Odabaşı ismi üzerinde durulduğunu, alt yazılar için ise Pınar Batum ve Sacit isimlerinin öne çıktığını açıklayan Özbükey, "Şu an yaşanan karmaşadan mağdur olan sadece vatandaş değil. Olayları halka aktarmakla sorumlu olan medya olsun, manipulasyon yapmak isteyen çevreler olsun, bunların hepsi aynı sıkıntıyı yaşıyorlar. Bu ses kayıtları binbir güçlükle alınıp basına sızdırılıyor ama sonuçta kimse bir şey anlamadığı için onca çaba boşa gidiyor. Umarız bu çalışma ülkemiz için hayırlı olur." diyerek sözlerini tamamladı.