Tüketici Hakları Derneği, Bir Heves Alınıp En Fazla İki Kere Kullanılan Küçük Ev Aletleri İçin Harekete Geçti Tüketici Hakları Derneği (THD), aslında çok da fonksiyonel olmayan ancak bir şekilde ev hanımlarının satın almış bulundukları küçük ev aletleri yüzünden, birçok önemli markayı dava etmeye hazırlanıyor. Ev kurmaya çalışan her evli çiftin bir hevesle satın alıp, iki kere kullandıktan sonra bir kenara attıkları pres ütü, elektrikli el süpürgesi, yumurta haşlama makinesi, katı meyve sıkacağı ve ekmek yapma makinesi gibi ev aletleri üreten firmalar, önemli miktarlarda tazminat ödeme tehlikesi ile karşı karşıya...
 
 
 Konu ile ilgili hukuksal süreci başlatan Tüketici Hakları Derneği'nin yetkili avukatı Onur Silgin, ev hanımlarından aldıkları yüzlerce şikayetin ardından bu duruma daha fazla kayıtsız kalamadıklarını belirtti. 90'lı yıllarla beraber, evlere sinsice giren halı yıkama makinesi satıcıları ile başlayan sürecin sonunda ortaya bu tablonun çıktığını belirten Silgin "Ne yazık ki gelinen nokta, evlerde bir köşede duran, hiç kullanılmayan gereksiz ev aletlerini doğurdu. Büyük bir kısmının ne işe yaradığını bile kimse hatırlamıyor, ne işe yaradıklarını bildiklerimizin de nasıl çalıştırılacağı konusunda en ufak bir fikrimiz bile yok. Uzay mekiği gibi alet yapmış adamlar." dedi.
 
 
 2010 yılı itibari ile evlerde öylece duran kullanışsız aletlerin, türk ailelerine toplamda yaklaşık 27 milyon dolarlık bir külfet doğurduğuna dikkat çeken avukat Onur Silgin "Yani tamam, bazı ev hanımlarımız çok tezcanlı olabilir. Sonuçta 'ne işimize yarayacak bu yumurta haşlama makinesi?' demeleri lazımdı ama, koskoca markaların yeni yuva kuran bu insanlarla, bu denli oynaması hiç de hoş değil. Hadi onu geçtim waffle makinesi nedir yahu?" diyerek, tepkisini dile getirdi.
 
 
 Bir zamanlar el şeklindeki tahta sırt kaşıma aletini alacak kadar dahi şuursuzlaşan tüketicilerin, artık eskisi gibi saf olmadığını vurgulayan avukat Onur Silgin, sözlerine şöyle devam etti: "Dava için çalışmalarımız henüz sürüyor. Gerekli dosyaların hazırlanmasının ardından, mahkeme süreci başlayacak. İnanıyorum ki, bu sürecin sonunda şu ana kadar mağdur olmuş pek çok ailenin yüzü gülecek."
 
Son olarak, bu davanın yeni bir milat olacağını sözlerine ekleyen kurt avukat, "Hakettiğimiz sonucu almamız halinde, ilerleyen günlerde yatakların altlarında öylece bekleyen kas geliştirici aletler için de önemli çalışmalarımız olacak. Vatandaşlarımız müsterih olsun, hepsinin hesabı sorulacak!" şeklindeki sözleriyle, tüketiciler adına açılacak bir başka önemli davayı da müjdelemiş oldu.