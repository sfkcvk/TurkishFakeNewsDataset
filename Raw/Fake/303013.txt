Pilav Gününde Buluşan Avcılar Meslek Lisesi 96 Mezunları, 20 Sene Sonra Yine Tavanda Ayakkabı İzi Bırakmayı Başardılar... Avcılar Endüstri Meslek Lisesi'nin geleneksel pilav gününde bir araya gelen 1996 mezunları, 20 yıl aradan sonra okullarıyla ve sınıf arkadaşlarıyla hasret giderdiler. Aradan geçen zamana karşın formlarından pek bir şey kaybetmeyen AEML'liler, sınıf tavanına ayakkabı izlerini bırakmalarının ardından müdür yardımcısı Hüseyin Öndüz tarafından sıra dayağından geçirilerek eski günleri yad ettiler... Saat 19'da başlayan pilav günü için Avcılar Endüstri Meslek Lisesi'nin bahçesinde bir araya gelen 96 dönemi mezunları, birbirlerini el şakaları ve pandiklerle kucaklarken, okul müdürü Selami İnceler'in ''Evladım, hayvan evladım, 2 dakka bi şey söyliycem bi düzgün durun lan!'' uyarısıyla kısa bir süre için de olsa artık 38 yaşında olduklarını hatırlayarak kendilerine çeki düzen verdiler.  Eski mezunların ikişerli sıra hizaya geçmesinin ardından konuşmasına başlayan müdür Selami İnceler, Avcılar Endüstri Meslek Lisesi'nin fazla köklü olmasa da iyi kötü bir geleneğe sahip olduğuna dikkat çekerek şunları kaydetti: "Sevgili 96 mezunları. Aradan geçen 20 seneye rağmen, büyük bir özveri ve anlaşılmaz bir ısrarla buraya geldiğiniz için öncelikle hepinize teşekkür ediyorum. Yani sizi tanımasam, okulu çok seven insanlar olduğunuzu düşünücem ama birçoğunuzun sırf bedava pilav yemek için bu kadar yolu geldiğine... Arka taraf kendi aranda konuşma ya! Dinle burayı! Neyse ne diyordum? Ha mezunlar olarak gelin şu okula bi ek derslik yaptıralım desek, hiçbirinizi... Ahh! Kim attı lan o çakmağı?!!" Müdür Selami İnceler, başına isabet eden çakmağın ardından tedavi için kürsüden inerken, eski mezunlar da bu özel gün için tedarik edilen kames plastik topla okulun bahçesinde çift kale maç ve 9 aylık oynamaya geçtiler. Topun 10. dakikada patlamasıyla birlikte 96 yılı 3 Mat B sınıfı mezunlarından Fatih Ardanlı (Ayı Fatih)'in geleneksel patlak topu kafasına geçirip deli gibi koşma ve diğerlerinin onu kovalaması ritüeli de gerçekleştirilirken, yine at gibi terleyen ve acıkan eski mezunlar pilav kazanını adeta yağmaladılar.  2 koca tencere pilavı 4 dakika içerisinde bitiren 96 mezunları, daha sonra dönemin en piç sınfı olarak hatıralarda yer edinen 3 TM B'nin eğitim gördüğü 105 nolu dersliğe hücum ettiler. Burada tıpkı eski günlerdeki gibi sıraları kenara çekip bir süre uzun eşek oynayan eski mezunlar, sınıfa yanlışlıkla giren 96 mezunlarından 2 çocuk annesi Zeynep Günsu (Elderen)'i duvara sıkıştırdıktan sonra hep birlikte tavanda ayak izlerini bırakarak doyasıya eğlendiler. Kafasına pansuman yapılan müdür Selami İnceler'in, müdür yardımcısı Hüseyin Öndüz ve bedenciyle birlikte sınıfa girip önüne gelene tekme yapıştırmasıyla birlikte pilav günü de mezunların çil yavrusu gibi dağılmasıyla sona ererken, kaçan mezunlardan birinin matematikçinin arabasının camını indirmesi gecenin en renkli anlarından biri oldu. Olayın ardından internet sitesinden bir açıklama yayınlayan okul yönetimi, önümüzdeki yıl yapılacak olan pilav günü için Çevik Kuvvet'ten takviye isteneceğini açıklayarak 97 mezunlarına göz dağı verdi.