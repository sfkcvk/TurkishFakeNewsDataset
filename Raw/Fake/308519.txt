Kamudaki Toplu Tasfiyeler Yüzleri Güldürüyor: KPSS'den 70 Geçme Puanı Alan Yeni Mezun Genç, Bakanlık Müsteşarı Olarak Atandı 15 Temmuz darbe girişiminin ardından hızla devam eden kamudaki açığa almalar bir gencimizin de yüzünü güldürdü. İstanbul Bağcılar'da yaşayan yeni mezun Adem İnbek (22) KPSS72 puan türünden ucu ucuna aldığı geçme notunun ardından Milli Eğitim Bakanlığı’na müsteşar olarak atandı. Sonucu bugün öğrenmesinin ardından sevinçle basın mensuplarının karşısına geçen Adem İnbek, KPSS’nin kendisi açısından fena geçmediğini ancak böylesine büyük bir başarının sürpriz olduğunu belirtti. İnbek, “Yani şu son olaylar öncesi umudum yoktu. O puanla s.ksen atanamam diyordum. Pazartesi günü iyi ya tapuda bir memuriyet, ne biliyim icra müdürlüğünde rahat bir iş falan garanti duruma gelmişti ama müsteşarlığı beklemiyordum. O benim için de sürpriz oldu. Allah devletimize zeval vermesin” diyerek sevincini dile getirdi. Gazetecilerden gelen “Müsteşar olarak ilk işiniz ne olacak? Eğitimde köklü reformlar için çalışmalar yapmayı düşünüyor musunuz?” sorusunu da samimiyetle yanıtlayan Adem İnbek, hazır böyle bir fırsat yakalamışken pek etliye sütlüye bulaşmamaktan yana olduğunu dile getirdi. “Güzel ya eğitim böyle. Bakın benim gibi gençler nerelere geldi? Demek ki eğitiliyoruz bir şekilde. Bir şey iyiyse dokunmıcan çok” diyen genç Müsteşar, istikrarın süreceğinin sinyallerini verdi. Oğullarının ansızın gelen başarısı İnbek ailesinin diğer fertlerini de sevince boğdu. Baba Mustafa İnbek, bugüne dek pek de bir numarasını görmedikleri oğullarından böyle bir başarıyı beklemediklerini itiraf ederken şunları kaydetti: “Yani tabii güzel bir gelişme ama bir yandan da insan kendini 'lan bizim mal oğlana kadar geldiyse iş demek ki durum hakkaten ciddiymiş' demekten de alamıyor. Neyse biraz ağır öğenir ama iyi çocuktur bakmayın siz. Kimseye bi zararı olmaz. Hepimize hayırlı uğurlu olsun...” Gururlu baba, oğlunun biraz daha çalışıp 80-85 gibi bir puan almış olsa belki de bu akşamki Bakalar Kurulu'nda göreceğini belirtirken, sürecin bu hızla sürmesi halinde bir sonraki Bakanlar Kurulu toplantısı için umutlu olduğunu da sözlerine ekledi.