Meclis '23 Nisan İçin Ülkemize Gelip Bir Daha Geri Dönemeyen Çocuklar' Araştırma Komisyonu İlk Raporunu Yayınladı TBMM bünyesinde geçtiğimiz yıl oluşturulan ‘Başlangıcından Bugüne 23 Nisan’larda Türkiye’ye Gelip Ülkelerine Geri Dönemeyen Çocukların Akıbetini Araştırma Komisyonu’, hazırladığı ilk raporu bu sabah saatlerinde kamuoyuyla paylaştı. Komisyonun raporuna göre, şu ana dek dünyanın çeşitli köşelerinden aileleri tarafından istenmeyen toplamda 76 çocuğun 23 Nisan bahanesiyle Türkiye'ye yollandığı tespit edilirken, bu çocuklardan bir kısmının halen kaçakçılık, gasp, tecavüz ve benzeri suçlardan arandığı ifade edildi. Komisyon adına meclis binasında basın mensuplarının karşısına geçerek raporun sonuçları hakkında açıklamalarda bulunan TBMM Basın Sözcüsü Talat Kozar, her şeyden önce şu ana dek 76 çocuğun durumu hakkında bilgi alınabilmesinin büyük başarı olduğunu belirterek sözlerine başladı. “Bu yavrularımızı görseniz inanın siz de dünyanın öbür ucuna götürüp bırakmak isterdiniz. Kimi tam baş belası, kimi de Allah günah yazmasın ama yüzüne bakılacak gibi değil. 'Evlat olsa sevilmez' diye bir tabir vardır ya. Aynen o işte. Görünen o ki 23 Nisan adı altında zaman zaman kimi ülkelerin ciddi oyununa gelmişiz...” diyen Kozar, bu çocuklardan bazılarının işledikleri suçlar nedeniyle sınır dışı edildiğini, geri kalanlar içinse araştırmaların sürdüğünü ifade etti. Kozar tarafından basına açıklanan rapordan öne çıkan bazı 23 Nisan çocuklarının hikayeleri ise şöyle;  1988 yılında Ankara Kanuni İlkokulu velilerinden İbrahim-Mualla Özveren'e konuk olan Minik Alya sevimliliği ve güzelliğiyle ailenin göz bebeği olarak evlat edinildi. Slav ırkının tüm özelliklerini bünyesinde barındıran Alya'nın da aileye katılmasıyla beraber toplam 3 çocuğa bakmanın mali yükünü kaldıramayan Özveren çifti yaklaşık 1 yıl kadar sonra öz oğulları Cevdet ve Mithat'ı Ostim Sanayi Sitesi’nde bir kaportacının önüne bıraktılar. Geçtiğimiz yıl eşi Mualla Hanım'dan boşanan İbrahim Bey, evlenebilmek için Alya'nın 18 yaşına girmesini bekliyor.  Ülkemize 2000 yılı 23 Nisan'ında gelen Djenba, önce Türkiye'nin en genç saat satıcısı, daha sonra da en genç uyuşturucu kaçakçısı ünvanını kazandı. Geçtiğimiz yıl düzenlenen bir operasyonla 20 kişilik çetesiyle birlikte ele geçirilen Djenba, sınır dışı edilmeden önce her şeyi "manevi babam" dediği Türkiye’deki velisi Halit Uzunsular'a layık olabilmek için yaptığını, eve ekmek götürmekten başka bir düşüncesinin olmadığını dile getirdi.  Ülkemize geleceği ilk duyulduğunda "Herhalde 5 kişi geliyorlar" düşüncelerine yol açan ancak adım atar atmaz "Bana kısaca Çeçe derler" diyerek gönüllerde taht kuran minik sambacı, konuk olduğu ailenin reisi Önder Kuntaner'in çabalarıyla Gençlerbirliği altyapısına kazandırıldı. Kulübün tarihindeki en genç transfer olan Minik Çeçe'nin Brezilya'nın adeta futboldaki yüz karası çıkması neticesinde 2 hafta içinde kulüple ilişkisi kesildi. Geçtiğimiz yıl Kuntaner Ailesi'nin sahip olduğu tek evi ipotek ettirerek Sakarya Caddesi'nde bir Samba Kursu açan Çeçe, kursun da kısa sürede batmasıyla birlikte evden kovuldu.  Ülkemize geğirerek "ice ice baby" deme geleneğini Avrupa'dan getiren Norveçli Oogar, 23 nisan törenlerin hemen ardından konuk olduğu evden kaçarak dönemin Kadıköy Rock camiasına hızlı bir giriş yaptı. Müziğimizdeki boşlukları iyi değerlendirerek "Naagarath" adlı Türkiye'nin ilk death metal grubunu kuran Oogar, artistlik olsun diye sahnede kedi kurban etmeye kalkınca Barlar sokağı boyunca tekme tokat kovalanarak camiaya veda etti. Yalvar yakar konuk olduğu ailenin tekrar yerleşen Oogar, geçtiğimiz yıl evin kızını hamile bırakmasının ardından nikah masasına oturdu. Halen yaşamını iç güveysi olarak sürdürüyor.  23 Nisan töreninde yaptığı konuşmada İsrail'in Filistin politikalarını eleştirmesiyle bir anda Türkiye'nin göz bebeği olan minik Otto, 12 yaşında Türk vatandaşlığına geçti. 20 yaşında kapıya gelen askeri inzibatlara anlam veremeyen ve bir anda kendini 18 aylığına vatani görevini tamamlarken bulan Solomon, bulunduğu birlikten firar ederek İsrail'e döndü. İsrail vatandaşlığına alınma işlemlerinin tamamlanmasının ardından Kudüs 2.Ana Bakım Levazımat Komutanlığı'ndaki birliğine teslim edilen Solomon, bir süre sonra oradan da kaçarak Somali'ye sığındı. Somali'deki huzurlu yaşamı Birleşmiş Milletler'in müdahalesiyle bir anda sekteye uğrayan Solomon, Somali ordusunda çavuşluğa yükselmek üzereyken gelen kör bir kurşunla yaşamını yitirdi. Anısına açılan "Kahraman Asker Anıtı" bugün Somali'de halen binlerce Somalili'nin ziyaretine uğramaktadır.  Türkiye'ye ilk gelişinde konuk olduğu aile tarafından el bebek gül bebek ilgi gösterilen Helga, yanında getirdiği Alman çikolatası stoğunu bir gecede tek başına bitirmesinin ardından aileden dışlandı. Uzunca bir süre Almanya'ya dönebilmek için kendi başına çareler arayan minik Helga, Galatasaray'ın cezası nedeniyle Almanya'da oynanan bir Avrupa kupası maçında, kulüp uçağına sızarak takım kadrosuna dahil oldu. Son olarak sahaya Hakan Şükür'ün elinden tutarak çıkarken görülen Kahlmuhrer, devre arasında ortadan kayboldu.  "Gel giderken seni de götüreyim" diyen ABD büyükelçisi eşliğinde Türkiye'ye ayak basan 9 yaşındaki Johnstone, havaalanında sevgi gösterileriyle karşılandı. Gazetelerin "küçük elçi" olarak lanse ettiği Minik Anthony, diplomatik bir karışıklık neticesinde bir süre sonra kendini gerçekten ABD Ankara Küçükelçisi makamında otururken buldu. Dışişleri Bakanlığı'nın "başımıza bir iş açılır" uyarısı sonucu görevine devam etmesi uygun görülen Johnstone, bugün Kavaklıdere'de yer alan Küçükelçilik konutunda halen iki ülke çocuklarının vize, pasaport v.b. işlemlerine bakıyor.