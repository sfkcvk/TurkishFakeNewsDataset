Suudi Arabistan, Bir Halt Yedikten Sonra İmaj Toparlamak İçin Umre'ye Gelen Türk Ünlü Sayısına Kontenjan Sınırlaması Getiriyor... Türkiye - Suudi Arabistan ilişkilerinde Katar nedeniyle yaşanan gerginlik sürerken, körfez ülkesinden bugün yeni bir hamle daha geldi. Türkiye'de bir haltlar yiyip basına malzeme olduktan sonra imaj toparlamak için ya da sadece hükümete yanaşmak amacıyla Umre'ye gelen Türk ünlülere yıllık kontenjan sınırı getireceklerini açıklayan Suudi Hükümeti, gerekçe olaraksa izdiham tehlikesini gösteriyor.  Konuyla ilgili olarak bugün Suudi Arabistan Dışişleri Bakanlığı'ndan yapılan açıklamada, kararın tıpkı Hac kontenjanlarında olduğu gibi izdihamı önleme ve olası ezilme vakalarının önüne geçme amacıyla alındığı vurgulanarak, Katar kriziyle bir ilgisinin bulunmadığı iddia edildi.  Kararın gerekçesi olarak, "Hadi bunlar tek başlarına gelseler neyse. Menajeri, eşi dostu, sanki haberi yokmuş gibi fotoğraf çekip servis edecek gazeteci arkadaşları falan derken en az 30 kişilik kafileyle geliyorlar. Aynı anda böyle 20-25 grubun geldiği oluyor Türkiye'den. Orada en ufak bir panikte Allah korusun birbirlerini ezerler. Bu insanların başına bir şey gelse vebali bizim üzerimize kalır" ifadelerine yer verilirken, bu nedenle Türkiye'den gelecek ünlülere aynı anda 5 ünlüyü geçmeyecek şekilde yıllık 120 kişilik kontenjan sınırlaması getirildiği belirtildi.  Kontenjan sınırlaması kararı Türkiye'de de geniş yankı uyandırırken, futbol, magazin ve sanat camiası ise uygulamaya tepkili. Adının açıklanmasını istemeyen ünlü bir oyuncu, "Hem müslüman ülkeler arasındaki ilişkilerin böylesine hassas olduğu hem de benim evde kokain partisinde 3 kişiyle birlikte basıldığım bir dönemde böyle bir kararın zamanlamasını çok manidar buluyorum. Hele de önümüzdeki sezon için TRT'yle dizi anlaşması arefesindeyken. Şu an benim gibi bir çok insanın ekmeğiyle oynanıyor. Müslümanlık bu değil" sözleriyle tepkisini dile getirerek, yaşanabilecek mağduriyetlere dikkat çekti. Konuyla ilgili olarak gözlerin çevrildiği Diyanet İşleri Başkanlığı ise, kararın geri alınması ya da en azından kontenjanın artırılması için Suudi makamlarla görüşmelerin başlatıldığını açıkladı. Durum netleşene kadar ünlüleri bir süre Eyüp Sultan Camii ve Yuşa Tepesi gibi yerli merkezlere yönlendiren Diyanet, "Yani aslında ihram giydikten sonra fotoğrafta aynı duyguyu buralarda da yakalarsınız. Çok da panik yapacak bir durum yok" sözleriyle ünlüler camiasını rahatlatacak mesajlar vermeyi de ihmal etmedi.