Dizilerdeki 'Akıl Hocası Balıkçı' Karakterini Gerçek Sanan Gence, Balıkçılardan Meydan Dayağı... İzlediği Türk dizileri ve filmlerinden etkilenerek, balıkçılardan öğüt almak için sık sık Sarıyer sahiline giden 24 yaşındaki Sercan Medari'nin akıl hocası arayışı kanlı bitti. Dün akşam sularında, dertleşmek için gittiği balıkçılar tarafından ağır şekilde darp edilen Sercan Medari'nin durumu ciddiyetini korurken, gözaltına alınan balıkçılar, polise verdikleri ifadede "Her gün böyle lavuklarla uğraşıyoruz. Dizilerden görüp geliyorlar, kovuyoruz gitmiyorlar. Yeter artık. Biz de insanız. Balıkçıları rahat bırakın." sözlerine yer verdiler. Dün akşam Sarıyer sahilinde meydana gelen olayın ardından gözaltına alınan balıkçılardan Hüseyin Divrik, polise verdiği ilk ifadede olayın anlık bir arbededen ibaret olmadığını ve evveliyatının bulunduğunu söyledi. "Bu fikir nasıl yaygınlaştı tam olarak bilmiyorum ama, balıkçıyız diye bizi çok rahat, çok bilge zannediyor herkes. Akşam sahilde gören hemen 'Rastgele beyamca' diyerek masamıza oturuyor. Tamam, insan seviyoruz ama bir yere kadar. Bu da kafa yani..." diyerek, balıkçılığın zor yanlarını özetleyen Hüsamettin Divrik, darp mağduru Sercan Medari hakkında ise şunları söyledi: "Sercan bir süredir bizim yanımıza gelip giden bir kardeşimiz. Kardeşimiz diyorum, zira kötü çocuk değil ama işte son birkaç aydır bize sormadan çok afedersiniz yani tuvalete bile gitmez oldu. Önceleri bir sevdiği vardı bu çocuğun, işte terketmiş mi napmış bunu... Genç oğlandır, acı çekiyodur diye oturttuk yanımıza. Gün oldu şarabımızdan verdik, gün oldu rakımızdan mezemizden verdik ama sonra baktık bunun derdi bitmiyor. 'Vay Hüsamettin abi iki dersim kaldı, bir türlü veremiyorum.', 'Aman Vehdi abi, babam kredi kartımı aldı, ben şimdi ne bok yiycem.', 'Hüseyin abi bu ayakkabı kotla da giyilir mi?' derken iyice tiksindirdi kendinden. Bir de hani böyle şeylerin lafı edilmez ama buna ikram ettiğimiz sigaraya, içkiye de para yetiştiremez olmuştuk artık..." Divrik, olayın gerçekleştiği akşamla ilgili olarak da şu bilgileri verdi: “Akşam 8 gibi geldi yanımıza, 'Gene ne var Sercan?' diye sorduk. Sormaz olaydık. Beyefendi derslerde not almak için netbook mu alsın yoksa biraz bekleyip ipad mi alsın ona karar veremiyormuş. Sinirlendik tabi. Önce insan gibi 'derhal terket burayı Sercan' dedik, anlamadı. O ara bankaya 5000 lira borcu var diye evine haciz gelen Hayrullah abi üstüne atladı. Hem adamcağız biraz rahatlasın, stres atsın hem de o belki o lavuğun aklı başına gelir diye hemen ayırmadık. O ara bir iki tekme de biz sallamış olabiliriz, tam net hatırlamıyorum...” Karakoldaki ilk ifadesinin ardından serbest bırakılan Divrik, çıkışta basın mensuplarına da açıklamalarda bulundu. Divrik, olayda esas suçlunun bütün balıkçıları sabah akşam akıl danışılabilecek mülayim bilgeler olarak yansıtan, senaristler ve yapımcılar olduğunu ifade ederken, mikrofonlara şunları söyledi: "Buradan senaristlere ve yapımcılara sesleniyorum. Dökülen kanın sebebi sizsiniz. Bu ilk değildi, son da olmayacak. Allah'ın emri gibi her diziye bir akıl hocası balıkçı karakteri eklemekten vazgeçmediğiniz sürece daha çok Sercan'ların kafası kırılacak!"