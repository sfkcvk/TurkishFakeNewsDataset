''Adama Karşı Şiddet''e Sosyal Medyada Tepki Ses Getirdi: Aile Bakanlığı Mehmet İçin Devrede... Youtube dünyasının son dönemdeki gözde isimlerinden Banu Berberoğlu'nun videolarında zorla oynattığı erkek arkadaşı Mehmet'in dramı sonunda bitiyor. Sosyal medyadan yükselen tepkilere kayıtsız kalamayan Aile Bakanlığı, talihsiz gencin kurtarılarak sığınma evine yerleştirilmesi için harekete geçti. Berberoğlu'nun videolarında zorla oynattığı Mehmet'in çektiği ızdırap izleyenler tarafından kısa sürede fark edilirken, yağmur çamur demeden oradan oraya gezdirilerek kamera karşısında saçma sapan şeyler yapmaya ve sürekli olarak çilekli Link içmeye zorlanan gencin sessiz çığlıkları pek çok kullanıcıyı da isyan ettirmişti. Gerek videoların altındaki yorumlarda, gerekse de sosyal medya mecralarında talihsiz gence yardım eli uzatmaya çalışan duyarlı vatandaşların, son olarak change.org'da başlattıkları   kampanyası kısa sürede 10.000'in üzerinde imzaya ulaşırken, yaşanan dram sonunda devletin ilgili birimlerinin de dikkatini çekti. Konuyla ilgili olarak bir basın açıklaması yapan Aile ve Sosyal Politikalar Bakanlığı Trabzon İl Müdürü Yavuz Uncular, Bakanlık'tan gelen talimatlar doğrultusunda Mehmet'in kurtarılarak bir sığınma evine yerleştirilmesi için gereken işlemlerin başlatıldığını müjdelerken, şu an talihsiz gence ulaşmaya çalıştıklarını kaydetti. "Maalesef bir kaç kez denememize rağmen kendisine resmi ikamet adresinden ulaşamadık. Ailesi de endişeli. Öyle sanıyoruz ki Banu tarafından bir yerde kapalı tutularak ucuz abur cuburla besleniyor ve sadece videolar için dışarı çıkmasına izin veriliyor" diyen Uncular, Mehmet ve Banu'nun eşgallerinin başta BİM, ŞOK ve A101 olmak üzere şehirdeki tüm marketlere geçildiğini de sözlerine ekledi. Bir soru üzerine, Mehmet'in nasıl zorla tutulduğu konusunda şu an net bir bilgi sahibi olmadıklarını belirten Uncular, "Ancak fiziksel bir zorlama olduğunu düşünmüyoruz. Tahminimiz, Banu'nun ses tonu hiç değişmeyen o sakin konuşmasıyla hipnotize ederek bu gencimizin sinir sistemini felç ettiği yönünde. Videolarını izlerken bile bir süre sonra beyin fonksiyonları yavaşlıyor, birebir maruz kalındığında etkisi çok daha güçlü olmalı" derken, Mehmet'in kurtarılarak sığınma evine yerleştirilmesinden sonra bile kendisine gelmesi için uzun bir rehabilitasyon sürecine ihtiyaç duyacağının altını çizdi. Anne babaları da uyararak, çocuklarına musallat olan Youtuber'lara karşı dikkatli olmaya çağıran Uncular, eşgale uyan bir çiftin Boztepe piknik alanında "Ağaca en uzun süre sarılma challenge" yaptığı yönünde bir ihbar üzerine açıklamalarına son vererek ekipleriyle birlikte olay yerine intikal etmek üzere harekete geçti.