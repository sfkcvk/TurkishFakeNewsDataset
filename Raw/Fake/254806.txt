Özel Beybihan Üniversitesi, Yeni Açılan ‘Özel Üniversitecilik Meslek Yüksek Okulu’ İle Tercih Döneminin Yıldızı Olma Yolunda Türkiye’nin 142’nci, İstanbul’un 114’üncü vakıf üniversitesi olarak 5 yıl önce kurulan Özel Beybihan Üniversitesi, 2014-2015 Eğitim Öğretim Yılı'nda iddialı bir bölümle daha atılımlarına devam ediyor. Yeni açılan ‘Özel Üniversitecilik Meslek Okulu’yla çağın ihtiyaçlarına cevap vermeyi hedeflediklerini belirten Rektör Prof. Dr. Adem Şevket Akat, “Valla şu an en gözde meslek özel üniversitecilik, parası bol, akarı kokarı az. Gençlerimizi direk meslek sahibi yapıcaz inşallah” derken, üniversiteye kayıt yaptıran her öğrenciye isimlerine göre şimdiden ‘Ekrem.edu.tr’, ‘Buse.edu.tr’ uzantılı web sitesi hediye edeceklerini müjdeledi. Ana kampüsün bulunduğu Emniyet Evleri Mahallesi, Mert Apartman önünde basın mensuplarına seslenen Rektör Akat, üniversitenin kuruluş amacının öğrencilere özel üniversite kurmak için bilmeleri gereken her şeyi A'dan Z'ye öğretmek olduğunu ifade etti. Rektör Akat, Göt Kadar Kampüsü Harvard Gibi Gösteren Tanıtım Videosu Çekimi, Slogan Uydurma, Uluslararası Havası Verme Yolları ve Siyahi Öğrenci Temini, Devlet Üniversitelerinden Ucuza Öğretim Üyesi Kapatma, Verilen Bursların Parasını Bir Şekilde Yine Öğrenciden Çıkarma gibi derslerle öğrencileri çalışma hayatına %100 hazır olarak mezun edeceklerinin altını çizdi. Dünyada da bir ilk olan 'Özel Üniversitecilik Meslek Okulu' için merkez kampüsün bulunduğu apartmandan bir dairenin daha kiralandığını ve içerdeki boya badana işleri biter bitmez bölümün eğitime hazır olacağını da müjdeleyen Akat, öğrenci kontenjanı konusunda ise şu bilgileri verdi:  "Sevinerek söylüyorum ki bölüme şimdiden yoğun ilgi var. Uzun saçlı çocuk, temiz yüzlü ve hırslı taşralı oğlan, şortlu ve piercing'li kız kontenjanlarımız doldu bile. Geriye kalan kemik gözlüklü ama çıkarsa aslında daha iyi olacak kız, herkesi tanıyan şişman kız ve arabayla okula gelen faydasız beyaz gömlekli kontenjanlarımızı da tercih döneminin sonuna kadar dolduracağımıza inanıyorum. Onları da bulunca bölümün öğretime başlaması için hiçbir engel kalmıyor..."  Okulun kurucusu, aynı zamanda Beybi Et Lokantası zincirinin sahibi İsmet Beybihan ise, bölümün tamamen kendi fikri olduğunu belirtirken, amaçlarının Özel Üniversitecilik sektörünün yetişmiş eleman açığını kapatmak olduğunu ifade etti. Kendisi de bizzat derslere girerek 5 yılda biriktirdiği tecrübelerini öğrencilerle paylaşacağını söyleyen Beybihan, "Bizim zamanımızda maalesef böyle imkanlar yoktu. Kendi çabalarımızla, düşe kalka kurduk üniversitemizi. Şimdi bakıyorum da inanın benim bile bu yaştan sonra sınava girip üniversite diploması alasım geliyor. Asıl şimdi genç olmak varmış, asıl şimdi Beybihan'lı olmak varmış!" diyerek başarılı bir kariyer hedefleyen tüm gençleri Beybihan Üniversitesi'ne davet etti. Beybihan, başta Emlak-203 başta olmak üzere birçok dersi kendisinin vereceğini vurguladığı konuşmasına şu sözlerle devam etti: “Emlak-203'ü seçmeli olarak müfredatımıza koyduk ama ben derim ki mutlaka alınmalı. Şimdi bakın bir okul açıyorsunuz sonuçta, bir eğitim kurumu, öylece gidip boş daire tutmakla olmaz o iş. En azından ara kat olmalı. Güney cephe olursa kışın yakıttan tasarruuf edersiniz. Sahibinden tutarsanız, emlakçıya para kaptırmamış olursunuz. Zira emlakçı komisyonu için fazladan 2 öğrenci kaydetmeniz gerekir ki zor iş... İşte bunun gibi yaşanmış tecrübelerden edindiğimiz bir çok ince detay öğrecilere bir bir aktarılacak" Beybihan, bölümde teori kadar pratiğe de önem vereceklerinin altını çizerek “Bir yandan okurken buyursun gelsin asgari ücretten kendisine sağlayacağımız burs ile yönetimde çalışsın, öğrenci işlerinde falan çalışsın işi öğrensin… Ya da ne bileyim arkadaki müştemilat boş, hocam bana şurayı kiralayın, ben kendi okulumu işleteyim desin; ona da hayır demeyiz, ona da varız… Yani fırsatlar sınırsız, yok yok görüyorsunuz" ifadelerine yer verdi. Son olarak, bölümden mezun olan öğrencilerin ileride kendilerine rakip olmasından kesinlikle çekinmediklerini de vurgulayan Beybihan, "Gerçi daha ilk kayıt sırasında Beybihan üniversitesiyle aynı sokakta üniversite açmayacaklarına dair kağıt imzalatıyoruz ama yani açsalar nolacak? Açıkcası bunlar mezun olana kadar biz büyük ihtimalle yükümüzü tutmuş oluruz zaten. Ondan sonra sen sağ ben selamet..." sözleriyle açıklamalarına son verdi.