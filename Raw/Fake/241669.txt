Son Salıvermelerle Birlikte Bir Darbe Tehditini Daha Atlatan AKP'den Taksim Meydanı'na 'Rıza Sarraf ve Milli İrade' Heykeli Bugün verilen tahliye kararlarıyla birlikte 17 Aralık yolsuzluk soruşturmasında tutuklu herhangi bir sanık kalmazken, hükümet cephesinde bir darbe girişimini daha başarıyla atlatmanın coşkusu yaşanıyor. HSYK düzenlemesinin hayata geçmesinin ardından 12 saat içinde Rıza Sarraf ve bakan çocuklarının salıverilmesinin darbecilere verilen en iyi yanıt olduğunu ifade eden Adalet Bakanlığı, bu önemli zaferin Taksim Meydanı'na dikilecek "Rıza Sarraf ve Milli İrade Heykeli" ile taçlandırılacağının da müjdesini verdi. Heykelin dikileceği Taksim Meydan'ında, Atatürk Anıtı'nın hemen yanında yer alan bölgede incelemeler gerçekleştiren Adalet Bakanlığı Müsteşarı Cengiz Akcihaner, heykelin ismini başta sadece 'Milli İrade Heykeli' olarak düşündüklerini belirterek şöyle devam etti: "Sayın Başbakanımız'ın da belirttiği gibi, bu bir istiklal mücadelesi olduğu için herkes bu heykele destek olmak istedi. Rıza Sarraf Bey de sağolsun hayırsever bir iş adamı olarak 'Ya zaten herkes bir ucundan yıkmak istiyor hükümeti, bari heykel masraf olmasın' diye bize sponsor olma isteğini iletti. Biz de kendisine böyle bir jestle karşılık verelim dedik. Kimse bunun altında bir şey aramasın. Heykelimizin adı 'Türk Telekom Milli İrade Heykeli' de olabilirdi... Kısmet Rıza Bey'e imiş..." Bu darbe girişiminin ne ilk ne de son olmadığını belirten Akcihaner "Çok net biliyoruz ki, daha en aşağı 17 farklı lobi var. Hadi pornodur, robottur bunları geç, bunlar çerez ama gene de nerden baksan 10 darbe girişimi demek bu. O da 10 heykel eder. O yüzden sağı solu açık olsun, sonra başka heykeller de yaparız..." ifadelerini kullanırken, "Rıza Sarraf ve Milli İrade Heykeli" hakkında da şu bilgileri paylaştı: - Heykelin oturtulacağı alt blokta "17 Aralık'ta hükümetimize yapılan darbe girişiminin sembol isimlerinden, özgürlük savaşçısı ve darbe karşıtı Rezza Zarraf, Rıza Zarreb ya Raza Serraf'ın anısına..." yazması planlanıyor. - 14 metre yüksekliğinde olacak heykelin ana kaidesinde Rıza Sarraf yer alırken, 4 farklı bakan çocuğu 4 ana yöne bakacak (Bakan çocuklarının ağzından su fışkırtacağı fıskiyeli alternatif de gündemde) - Rıza Sarraf'ın yüzü Gezi Parkı'na dönük olacak. Bu sayede parkta toplanması olası tüm darbecilere geçmişte yaşananlar hatırlatılacak. - Rıza Bey'in üzerine kuş pislememesi için heykel üzerine dev bir şemsiye düşünülüyor. - Rıza Sarraf ve Milli İrade Heykeli'nin tam karşısına Ebru Gündeş ve SMS'le Halk Oylaması Heykeli yapımı da projeler arasında. Konuya ilişkin olarak Acun Medya sponsorluğu için görüşmeler sürüyor. Cengiz Akcihaner, hükümetin artık darbeleri 2,5 ay gibi kısa bir sürede savuşturabildiğini "Bundan sonrakileri heralde 15 günde hallederiz gibime geliyor. Hatta lig arasına denk getirirsek şahane olur. Kimse yolsuzluk araştırırken, tape takip ederken futbolundan da kalmaz..." sözleriyle ifade ettiği sırada Taksim Meydanı'na gelen Rıza Sarraf ise kalabalık arasında heyecan yarattı. Hapisten çıkar çıkmaz ayağının tozuyla heykelinin dikileceği meydana gelmek istediğini kaydeden Sarraf, bakanlık yetkililerinin ve vatandaşların geçmiş olsun dileklerini kabul etti. Meydanda yaptığı kısa konuşmada, Türkiye'nin atlattığı darbe tehlikesinden sonra kendisinin dışarıda veya içeride olmasının çok da önemli olmadığını kaydeden İranlı işadamı, 2 buçuk aylık mahkumiyet sürecinde düşünmek ve yazmak için bol bol zaman bulduğunu dile getirdi. Son olarak hapisteyken tuttuğu notları kitap haline getireceğini de belirten Sarraf, Türk demokrasisinin darbecilere karşı verdiği mücadeleden bir kesit olarak nitelendirdiği " " adlı eserin çok yakında raflarda olacağının da müjdesini verdi.