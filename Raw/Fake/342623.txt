Uzaktan Akrabalar Bayrama Hazır: ''Bu yıl da işe giremeyen, okulu bitmeyen, evlenmeyen gençlerin kabusu olacağız...'' Ramazan Bayramı'nın yaklaşmasıyla birlikte aile ziyaretlerinin baş aktörleri olan uzaktan akrabalar da boş durmuyor. Henüz evlenmeyen, evlenip çocuk yapmayan, okulunu bitiremeyen, bitirip iş bulamayan ve atanamayan gençleri sorularıyla terletmeye hazırlanan deneyimli akrabalar, bu bayramda da gençlerin kabusu olmak için kampa girdi... İslam dünyasının 2 büyük bayramından biri olan Ramazan Bayramı öncesinde gözlerini bir türlü dikiş tutturamayan aile bireylerine diken uzaktan akrabalar, bu sene her zamankinden daha iddialı. Arefe gününe dek evlerine kapanan ve özellikle okulları konusunda çelişkili ifade veren öğrenciler için tüm hazırlıklarını yapan binlerce büyük dayı, amca, teyze ve enişte, üniversitelerde final döneminin bitişine denk gelen bayramı en verimli şekilde kullanacaklarının  şimdiden sinyallerini verdi.  Üniversite öğrencileri dışında, okulu bitirmesine rağmen senelerdir evde malak gibi yatan işsiz ve atanamayan gençlere de musallat olmakta kararlı görünen gıcık akrabalar, daha şimdiden saçma sapan iş önerileri ve hiç olmayacak torpil vaatleri için nabız yoklamaya başladılar bile. ''Ya şimdiki gençler iş beğenmiyorlar. Bunlar biraz tembel yetişti'' diyerek işsiz gençlerin anne ve babalarını etkisi altına almaya çalışacak olan uzaktan akrabalar, evlenemeyenler için ataması yapılmış memur eş adaylarını, çocuk sahibi olmayanlar içinse ''kesin bir sorun var'' düşüncesiyle tüp bebek merkezlerini içeren listeleri hazırlamış durumda. Toplam 3 gün sürecek ve son ana dek gençlerin kabusu olacak Ramazan Bayramı için her zamankinden daha kararlı olan akrabalardan kulislere sızan son bilgilerse şöyle;  Bugüne kadar 9 farklı akraba çocuğunu bayramlarda darlayarak evlendirmeyi başaran Hayriye Hanım, dalya demeye hazırlanıyor. Temizgül'ün evlendirdiği çiftlerin tamamının boşanmış olması kendisi nezdinde en ufak bir moral bozukluğuna yol açmış değil. Aynı kararlılık, aynı çöpçatan ruhuyla yola devam...  Soyadı kimse tarafından bilinmiyor. 14 farklı ailenin eniştesi. Bu 14 aileden toplamda 22 üniversite öğrencisine "Sen mezun ol işin hazır" demiş durumda. Bunu yapan kendisi değilmiş gibi bayram boyunca "Naaptın iş bulabildin mi?" diye soracak "Senin işletme miydi koçum?" diyecek ve sohbeti "Valla ekmek aslanın ağzında. Devlete kapağı atabilsen aslında" şeklinde bitirecek  Emekli coğrafya öğretmeni Agah Adnan Elveren, geçtiğimiz yıl okulu uzattığını açıklayan 4 akraba çocuğunun kabusu olacak. Çocukları bulduğu yerde ders anlatmaya başlayacak olan Elveren'e inşaat mühendisliği bölümü için ortaokul coğrafya tekrarının hiçbir işe yaramayacağı söylenemeyecek  43 Yaşındaki Oylun, 4 yıldır bayramlarda "Sen hala evlenmedin mi?" dediği üniversite öğrencisi Çağlar Dişbulan'ı nihayet nikahına alıyor. Çiftimize mutluluklar diliyoruz...  Hala iş bulamayan yeğenini bayramda yerin dibine gömecek olan Dursun Dayı, annesinden kalan evi satarak harcadığı paranın bitmek üzere olduğunu farkederek bunalıma girecek. Bayramın kalanında Azören ailesini Dursun Dayı'nın 9.kez batıracağı iş fikirlerini dinleme süreci bekliyor...