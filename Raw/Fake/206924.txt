Amsterdam Belediyesi'nin ''Halk Esrar'' Uygulamasına Vatandaşlardan Yoğun İlgi... Genelde turistlere yönelik hizmet veren işletmelerdeki yüksek fiyatların yerel halkı mağdur ettiği yönündeki şikayetleri değerlendiren Amsterdam Büyükşehir Belediyesi, “Halk Esrar” uygulamasına başladı. Belediyenin kendi tesislerinde en son teknoloji kullanılarak üretilen Halk Esrar’ın normal esrara göre gramajının daha düşük ve daha ucuz olduğu belirtilirken, uygulamanın ilk gününde yoğun ilgi gösteren vatadandaşlar, büfeler önünde uzun kuyruklar oluşturdular. Dünyanın uyuşturucu başkenti Amsterdam, son yılların en farklı belediye hizmetlerinden birine sahne oldu. Vatandaşlardan gelen talebi değerlendiren Amsterdam Büyükşehir Belediyesi, açtığı Halk Esrar büfeleri ile sektöre hızlı bir giriş yaparken, uygulamanın ilk gününde mikrofonların karşısına geçen belediye başkanı Ruben Van Faar, şu ana kadar aldıkları tepkilerden son derece memnun olduklarını söyledi.   Tüm Amsterdamlıları bundan böyle Halk Esrar kullanmaya davet eden Van Faar, Halk Esrar’ın gramajı düşük olmasına rağmen şu an piyasadaki muadilleri arasında en sağlıklı ve en doyurucusu olduğunun altını çizdi. “Halk Esrar’ı piyasaya sunmadan önce belediye meclisindeki arkadaşlarla beraber denedik… Şu kadarını söyliyim daha ikinci fırtta ben kürsüden ‘Karayalçın döneminin borçları bunlar!’ diye bağırıyormuşum, arkadaşlar sonradan söyledi. İşte böyle bi kafası var, siz düşünün gerisini…” diyen Van Faar, belediye olarak kalitelerini hiç bozmadan devam edeceklerine de sözlerine ekledi. Uygulamanın vatandaş kanadındaysa büyük bir coşku ve ilgi vardı. Halk Esrar’a ulaşabilmek için sabah saatlerinde büfeler önünde kuyruklar oluşturan Amsterdamlılar, uzun bekleme süreleri haricinde hizmetten çok memnun olduklarını belirttiler. Doğma büyüme Amsterdamlı olduğunu belirten Tapu Kadastro emeklisi Jurgen De Jong (57), “Hayat pahalılığı belimizi büktü. Emekli maaşıyla bugün bir Bong'u doldurmak bile mümkün değil artık. Allah belediyemizden razı olsun, adamlar içiyor ama hizmet de yapıyor” diyerek emeği geçenlere teşekkür etti. Kütüphane görevlisi olduğunu söyleyen bir başka Amsterdamlı, Anneke Jansen (62) ise “Coffe shop'lar ateş pahası... Bu hizmet, işçiye, memura inanın ilaç gibi geldi. Bakın biz evde 7 boğazız, hepsi kova, kubar diye gözümün içine bakıyor. Memur maaşıyla bu kadar malzemeye ben nasıl yetişeyim?” derken, kuyruğun ön sıralarından yükselen “taze mahsül çıktı!” nidası üzerine apar topar sözlerine son vererek büfeye yüklenen kalabalığa karıştı.