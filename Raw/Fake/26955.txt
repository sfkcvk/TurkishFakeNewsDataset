Sağlık Bakanlığı, Obeziteyle Mücadele İçin Fast Food Ürünlerine Fotoğraflı Uyarılar Koymaya Hazırlanıyor Sigara paketlerine konulan fotoğraflı uyarıların sigara alışkanlığını azaltmakta beklenenin ötesinde bir başarı sergilemesi üzerine harekete geçen Sağlık Bakanlığı, doktorların “insan sağlığı için son yıllardaki en ciddi tehlike" olarak nitelendirdiği obezite (aşırı şişmanlık) sorununu da benzer bir yöntemle çözmek için kolları sıvadı. Çıkarılması gündemde olan yeni yasa ile kola, cips, çikolata gibi yüksek kalorili ürünler ile, fast-food ürünlerinin paketlerine ve restoranların çeşitli yerlerine uyarı tabelaları konularak, obezite sorununun da önüne geçilmesi planlanıyor.
 
Konuyla ilgili olarak basına açıklamalarda bulunan Sağlık Bakanlığı Müsteşarı Doç. Dr. Salih Tevfik Kapısız, "Vücudunuza biraz vitamin girsin!" sloganıyla hayata geçirilmesi planlanan uygulamanın dünyada bir ilk olduğunu belirterek, obezite ve sağlıksız beslenmeyle mücadelenin, genç bir nüfusu olan Türkiye için önemine vurgu yaptı. Açıklamasında her ne pahasına olursa olsun yasayı uygulamaktan imtina etmeyeceklerinin altını çizen Kapısız, Bakanlığın bu konudaki kararlılığını da şu sözlerle dile getirdi:
 
"Daha durun, bu bir şey değil. Korkuysa korku, dehşetse dehşet. Biz Bakanlık olarak yıllardır güzellikle söylüyoruz bunları; sigara sağlığa çok ciddi zararlar verir, fast food sağlıklı bir olay değildir diye. Her vesileyle bilim adamlarımız, tabiplerimiz ve değerli analarımız bunlari dile getiriyorlar. Bir şey değişti mi? Hayır. Ne zaman ki sigara paketlerine o morgdaki cesedin, aynı yatakta olmalarına rağmen birbirlerinin yüzüne bakmayan o suratsız çiftin resmini bastırdık, ertesi günü millet patır patır sigara bırakmaya başladı. Siz bundan anlıyorsunuz demek ki." 
 
Kapısız’a göre, fotoğraflarla beraber ürünlerin üzerine konulacak uyarılardan bazıları şu şekilde olacak: 
 
"O hamburgerlere ne eti koyuyorlar belli değil"
 
"Kola dediğin safi asit, miden delinecek yakında"
 
"Aynısını evde annen yapsa yüzüne bakmazsın!"
 
"Patates cipsinde karbonhidrat, yağ, tuz, ve patates gibi kilo yapan maddeler bulunur."
 
"Patates kızartması sivilceyi azdırır artı o yağın kokusu da bir garip zaten"
 
"Hamburger, erken yaşta çirkinleşmeye sebep olur."
 
"Obezite, seksapeliteye zarar vererek cinsel hayatı öldürür."
 
"Çikolatanın cinsel güce zerre etkisi yoktur. Boşuna umutlanmayın."
 
"Regl olmak, bir kavanoz nutella yemek için yeterli bir bahane değildir."

 
Birlik Genel Sekreteri Ersin Özbükey, “Toplum sağlığı ve doğal beslenme anlamında iyi niyetli, ciddi ve kararlı olduğumuzu yakın geçmişte müşterilerimize sunmaya başladığımız yağsız tuzsuz koca salata porsiyonları ve pek çekici görünmeyen kahvaltı menüleri ile gösterdiğimizi düşünüyoruz. Bakanlık bunu yeterli bulmamış olabilir, mümkündür. Daha başka düzenlemeler düşünmüşler sağolsunlar, çok güzel; ama işletme kapısına obez insan fotoğrafı koymak da nedir allahaşkına?” diyerek, yeni yasanın fast-food restoranları açısından intihar niteliğinde olacağı uyarısında bulundu.