Tuzlama Çalışmaları İçin Aldığı 30 Ton Tuz Elinde Kalan İstanbul Büyükşehir Belediyesi, Turşu İşine Girmeye Hazırlanıyor Beklentilerin aksine şu ana dek oldukça sıcak ve güneşli geçen kış mevsimi hem İstanbul Büyükşehir Belediyesi'ni, hem de İstanbulluları zor durumda bıraktı. Kış öncesi yoğun kar yağışına önlem olarak 30 ton tuz alımı yapan İBB, tuzun bir kısmını vatandaşlara dağıtırken, kalanını ise İSTURŞ projesi kapsamında değerlendirmek için düğmeye bastı... Elde kalan tuzları değerlendirmek için Sultanbeyli'de kurulan İSTURŞ tesisinin açılışı, Büyükşehir Belediye Başkanı Mevlüt Uysal tarafından yapıldı. Açılış konuşmasını yapmak için kürsüye gelen Uysal'ın ''Ocak ayının nerdeyse ortasına geldik ama havayı görüyorsunuz arkadaşlar. Hiç önlem almasak kar kış kıyamet kopardı, her türlü hazırlığı yaptık ya sırf gıcıklığına.. Neyse yaradanın gücüne gitmesin şimdi...'' sözlerinin ardından kurdela kesimi törenine geçildi. Kurdelelerin kesilmesinin ardından tekrar söz alan Uysal, günlük 300 bidon turşu kapasitesiyle çalışacak tesis sayesinde hem İstanbullular'ın turşu problemine son vereceklerinin hem de İGDAŞ'ın zararının bir kısmını kapatacaklarının altını çizdi. ''Belediyecilik sadece metro yapmakla, köprü yapmakla olmaz. Gerekiyosa turşu kurup, halkına uygun fiyattan dağıtacaksın...'' diyen deneyimli Belediye Başkanı, en geç Şubat başına kadar tüm İstanbullular'ın turşusunun hazır olacağı konusunda teminat verdi. Bir türlü gelmek bilmeyen soğuk ve yağışlı havalar sadece İstanbul Büyükşehir Belediyesi'ni değil, aynı zamanda vatandaşları da olumsuz yönde etkiliyor. Karın tadını çıkarmak için sabırsızlanan çocuklardan, kar fotoğrafı çekmek için bekleyen binlerce instagram kullanıcısına dek yaşanan yüzlerce mağduriyet hikayesinden bazıları ise şöyle: - Bir aydır her sabah soğuk olacağı endişesiyle içlik giyerek işe giden Erhan Aytekin adlı vatandaş, Avcılar durağından bindiği metrobüste Merter civarında eriyerek can verdi... - Güzel ve güneşli havayı fırsat bilip pikniğe giden İstanbullular, bu süreçte yaklaşık 10’ar kilo alırken, bir kısmı da halk arasında "mangalcı hastalığı“ olarak bilinen gut hastalığına yakalandı. - Soğuk havaların etkisini göstermemesi, doyasıya kış depresyonu yaşayamayan vatandaşları da vurdu. Battaniye altında kahve içip, kitap okuyarak depresyona girmek isteyen bir grup Kadıköy sakini Erzurum'a göç etmek zorunda kaldı. - Kozyatağı'nda bir Alışveriş Merkezi'ndeki markette aldıkları kış lastiklerini iade etmek isteyen vatandaşlarla market görevlileri arasında yaşanan gerginlik karşılıklı yumruklaşmaya dönüştü. Öfkeli kalabalık, polisin havaya ateş açmasıyla dağıldı. - Polonezköy Hayvanat Bahçesi'nde henüz kış uykusuna yatamayan sevimli boz ayı boncuk, günde 18 kiloluk et performansıyla hayvanat bahçesinin kış bütçesini tüketti. Ödenek gelene kadar idare etmesi için kendisine yan kafesten bir adet lama ikram edild