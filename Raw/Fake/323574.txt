Başarı Öyküsü: Twitter'ı Yalnızca Bir Yerleri Şikayet Etmek İçin Kullanan Yüzbinlerce Emekliden Biri Olan Melek Gündal, Hobisini İşe Dönüştürdü... Melek Gündal (69), Türkiye'nin twitter'ı yalnızca bir yerleri şikayet etmek için kullanan yüzbinlerce emeklisinden biri. Yaklaşık 3 yıldır belediyelerden restoranlara, internet sitelerinden giyim kuşam mağazalarına kadar her türlü kuruma attığı şikayet tweet'leriyle kurumsal hesapların korkulu rüyası olan emekli öğretmeni diğerlerinden ayıran en önemli özelliği  ise bu hobisini işe dönüştürebilmesi. Gündal, Türkiye’nin ilk Twitter arzuhal bürosunu açarak bir başarı öyküsüne imza attı... Sosyal paylaşım platformu Twitter’ı kurum ve firmalara şikayetlerini bildirmek üzere kullanan İzmirli emekli öğretmen Melek Gündal, 3 yıldır amatör bir hobi olarak sürdürdüğü bu işi kısa bir süre önce meslek haline getirdi. Türkiye’nin ilk Twitter arzuhalcisi olarak ana hedefinin halkın şikayetlerini ilgili kurumlara en doğru şekilde aktararak çözüme kavuşturmak olduğunu kaydeden Gündal, twitter'a giriş öyküsünü ise şu sözlerle aktardı: “Bana Twitter hesabını ilk önce oğlum açtı. Başlarda insan tabi tam olarak ne işe yaradığını kavrayamıyor. Bir süre ben de tüm emekliler gibi torunumun resmini falan paylaştım, Yılmaz Özdil rt ettim. Sonra bir gün ben bizim belediyenin bir tweet’ine denk geldim. Sanıyorum yeni bir pazar yerinin açılış duyurusuydu. Birden kendimi "Siz onu bırakın da Yunus Emre Sokak’ta kaldırımsızlıktan yürüyemiyoruz" yazarken buldum. "Melek hanım şikayetiniz alınmıştır" diye yanıt gelince orada bana da bi cesaret geldi. O günden beri elektrik dağıtım firmasıdır, şehirlerarası otobüs şirketidir, torun sebebiyle Milli Eğitim Bakanlığı'dır önüme kim geldiyse twitter'dan şikayet ettim. Kiminden kısa sürede sonuç aldım, kimisi tarafından bloklandım. Ne olursa olsun mücadeleden hiç vazgeçmedim. …” Şikayet tweet’i atma konusundaki şöhretinin duyulmasıyla birlikte zamanla eşin dostun şikayetleri için tweet atarak çevresine de yardımcı olmaya başladığını belirten emekli öğretmen, "Başta şikayet edilecek bir şey olmayınca can sıkıntısından ben soruyordum 'varsa bir derdiniz ben yazayım twitter'dan' diye. Sonra bu işteki ustalığım yavaş yavaş duyulunca kendileri gelmeye başladılar. Karşığında bir şey beklemedim hiçbir zaman. Sorunu çözülenlerin bir teşekkürü, yolladıkları bir kalpli smiley bana yetti..." derken, twitter'daki ilk yılının sonunda 3500 takipçi ve günde ortalama 20-25 şikayet tweet'ine ulaştığını da sözlerine ekledi.  Gündal, Twitter'daki tanımadığı kullanıcılardan ve profil resminden kendisini tanıyan sokaktaki hayranlarından gelen taleplerle birlikte işin eş dost sınırlarını aştığını ve o noktadan sonra "neden bunu meslek haline getirmiyorum?" diye düşünmeye başladığını bellirterek şöyle devam etti: "Neticede bir nevi arzuhalicilik yapmaya başladığımı fark ettim. E o da para kazanılan bir meslek olduğuna göre benim yaptığım iş neden olmasındı? Benim gibi hayatını şikayet tweet'i atmaya adamış bir kaç yakın emekli dostumu da yanıma personel olarak alıp 2 ay önce sıfır sermaye ile şirketimi kurdum. Şu an günde ortalama 80 tweet kapasiteyle çalışıyoruz. Müşterinin talebini dinleyip ona göre tweet'imizi ve mention atılacak kurumu belirleyip en uygun zamanda şikayeti basıyoruz. Çoğunlukla tek tweet'te işi bitiriyoruz. Onun da fiyatı 100 lira. Ama bazen flood yapmak da gerekiyor. Onlar daha indirimli oluyor haliyle. Flood'daki ekstra her bir tweet için 30 lira alıyoruz. İnşallah işler böyle giderse yakın zamanda kadromuzu daha da genişleteceğiz..."