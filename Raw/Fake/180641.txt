İstanbul Emniyet Müdürlüğü, Son Teknoloji Ürünü Katlanabilir Demir Coplar Dururken Vatandaşı Kemerle Döven Polisler Hakkında  Soruşturma Başlattı Geçtiğimiz salı günü İstanbul Fatih'te bir vatandaşın yakınlarının gözleri önünde kalabalık bir polis gurubu tarafından dövülmesi üzerine ortaya çıkan skandal Emniyet içerisinde de rahatsızlık yarattı. Konu ile ilgili olarak bu sabah bir açıklama yapan İstanbul Emniyet Müdürlüğü Halkla İlişkiler Daire Başkanlığı sözcüsü Nedim Özşenci "O kadar para sayıp son teknoloji, katlanan, ses çıkaran, 1. sınıf demirden coplar alıyoruz ancak yine hala babadan kalma yöntemlerle kemere başvuran arkadaşlarımız var. Maalesef 2012 Türkiye'sine hiç yakışmayan görüntüler bunlar" diyerek, Emniyet teşkilatının imajına zarar veren söz konusu polisler hakkında gereken işlem neyse yapılacağını ifade etti.

 

Tam da Emniyet teşkilatının envanterine yeni kattığı katlanabilir-portatif copları tanıttığı bir dönemde ortaya çıkan görüntülerin, camia adına büyük bir talihsizlik olduğunu belirten Özşenci "Görüntüleri izlerken ben şahsen çok büyük hicap duydum. Arkadaşlarımız resmen bellerinden kemeri çıkarıp onunla vuruyorlar vatandaşa. Hayır, madem kullanmayacaktınız ne diye o kadar masrafa soktunuz bu devleti? Biz o demir copları süs olsun diye mi verdik size?" sözleriyle İstanbul Emniyeti'nin olaydan duyduğu rahatsızlığı dile getirdi.

 

Özşenci, her kurumda olduğu gibi Emniyet içerisinde de bir takım yozlaşmış, mesleğini layıkıyla yerine getirmeyen görevliler bulunabileceğini belirtirken, bu tarz münferit olayların bütün bir camiaya mâl edilmemesi gerektiğini bir kez daha vurguladı. "Biz orada Amerika'dan yeni cop aldık diye gururla tanıtım yapıyoruz. Şöyle acıtıyor böyle caydırıyor diye basın mensubu arkadaşlarımıza brifing veriyoruz, öte yandan vatandaşımız hala kemerle, tekmeyle dayak yiyor. Böyle bir manzara elbette bir takım soru işaretleri doğurur. Hem o dayağı yiyen hem de görüntüyü izleyen vatandaşın aklına 'Vergilerimiz çar çur mu ediliyor?' diye bir şüphe ister istemez yerleşir. Senin ne hakkın var koca bir camiayı töhmet altında bırakmaya" diyerek olaya karışan polislere tepki gösteren Özşenci, teşkilat içerisinde bu tarz güven zedeleyici olaylara kesinlikle müsamaha gösterilmeyeceğinin altını çizdi.

 

Basın sözcüsü, son olarak soruşturmanın sürdüğünü ve olayda kusuru olduğu tespit edilen 5 emniyet görevlisinin görevden uzaklaştırıldığını ifade ederken "Şu an öncelikle neden yeni copları kullanmadıklarını öğrenmeye çalışıyoruz. Alışamadılar mı? Karmaşık mı geldi? Sevmediler mi? Ellerine mi tam oturmadı? Ona göre gerekiyorsa bu arkadaşlarımızı görevlerine geri dönmeden önce tekrar bir eğitimden geçirebiliriz" sözleriyle de kamuoyunu rahatlatan mesajlar verdi.