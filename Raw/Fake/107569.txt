İnternette Yayınlanan Komik Videoları Yeterince İlgi Çekmeyen Şarapçıdan, Mahalle Halkı da Desteğini Çekti Kendine has üslubu ile Sinop Boyabat'a bağlı Sancakköy mahallesinin neşe kaynağı olan alkolik Muharrem Ayben(54), internette yayınlanan videolarıyla çevresinde hayal kırıklığı yarattı. "Şarapçı Muharrem Abi" olarak da bilinen Ayben'in komik hallerini çekerek Youtube ve Facebook gibi sitelere yükleyen mahalle halkı, videoların bir türlü yeterli ilgiyi çekmemesi üzerine tecrübeli şarapçıyla yollarını ayırmaya hazırlanırken, mahalleyi internette temsil edecek yeni bir alkolik ya da akli dengesi bozuk aday arayışlarına da hız verildi.
  
 
 
Sancakköy Mahallesi'nin tanıdık siması alkolik Muharrem Ayben(54), internete yüklenen videolarında istenen izlenme oranlarını yakalayamayarak mahalle halkını hayal kırıklığına uğrattı. Bölgede cep telefonu bayiiliği yapan ve bugüne dek Muharrem Abi'ye en çok destek veren isimlerden biri olan Nihat Kurucu(32), son olarak metnini bizzat kendisinin yazdığı videonun da sadece 82 kez izlenmesi üzerine artık Muharrem Abi ile yollarını ayırmak zorunda kaldıklarını ifade etti.
 
 
 
Ortaya çıkan tabloda, kendilerinin de hatalarının olabileceğini söyleyen Kurucu, videoların tanıtımı ve paylaşımı konusunda mahallelinin üzerine düşen görevi yapmadığını üzülerek itiraf etti. Usta şarapçının yıllardır yemeğini, suyunu ve şarabını eksik etmediklerini belirten Nihat Kurucu, "Muharrem Abimizi çok severiz, bizce komik adamdır da ancak ne yazık ki halkımız onun mizahını anlamak istemedi. Belki de biraz dili farklı geldi insanlara; fazla içirmememiz gerekiyordu heralde..." diyerek, Muharrem Abi'nin içince hepten peltekleştiğini kaydetti. 
 
 
 
Bizzat kendisinin cep telefonuyla yaptığı sayısız çekimlerde, doğal oyunculuk adına çok güzel kareler yakaladıklarını ancak Recep İvedik'e gülen insanların Muharrem Abi'yi haliyle garip karşıladıklarını sözlerine ekleyen Kurucu, açıklamalarına şöyle devam etti:
 
"Maalesef ortalama Türk internet kullanıcısına hitap eden işler yapmak için doğru bir isim değildi Muharrem Abi. Kendisinin daha durgun, izleyiciye biraz zor geçen bir mizahı vardır. Zaten baktık belli bir süre sonra '4-C sınıfı kopuyor' gibi videoların bile gerisinde kalınca, Muharrem Abi'nin repliklerini de biz yazmaya başladık. Ancak takdir edersiniz ki, sadece diyaloglarla insanları güldürmek kolay değil, hareket istiyorlar. Biz de halk bunu istiyor, halk şunu istiyor diye diye sonunda olmadık işlere girdik. Ha sonunda yine Sancakköy adını duyurduk ama videolarımızın islami kanallara "yine alkol yine rezillik" şeklinde düşmesi pek de hoş olmadı..."
 
 
 
Gelinen noktada ne bilge şarapçı, ne de komik şarapçı olarak faydalanılamayan Muharrem Abi ile yola daha fazla devam etmelerinin mümkün olmadığının altını çizen Nihat Kurucu, emektar şarapçılarını "içkinin zararları" konulu çalışmalarda kullanmak isteyen herkese kapılarının açık olduğunu dile getirdi.  
 
Bundan sonrası için daha genç, ekran yüzüne sahip, yeni nesille daha iyi iletişim kurabilecek bir ismi Sancakköy'e kazandırmak istediklerini belirten Kurucu, "Şu an sadece şarapçı değil, aynı zamanda deli bulmak için de yoğun bir çaba sarfediyoruz. Aramalarımız Amatem'de ve Rehabilitasyon Merkezlerinde devam ediyor" dedi ve ekledi: "İnşallah yeni videolarımızla Sancakköy'ü Youtube ve Facebook'ta hakettiği yere taşıyacağız..."