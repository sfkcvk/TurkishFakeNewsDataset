İş Kazalarının Önüne Bir Türlü Geçemeyen Çalışma Bakanlığı, Ölen İşçilere Ağır Yaptırım Uygulamaya Hazırlanıyor Karaman’ın Ermenek ilçesinde bulunan maden ocağında su kaynağının patlamasının ardından mahsur kalan işçilerin bulunduğu haberi, Çalışma ve Sosyal Güvenlik Bakanlığı'nı harekete geçirdi. Konuya ilişkin olarak derhal toplanan yetkililer, 2014 yılında şu ana dek 1414 işçinin öldüğünden hareketle yeni bir önlem paketi hazırladılar. Paketi kamuoyuyla paylaşan Bakan Faruk Çelik, bundan böyle ölen ya da ölmeye teşebbüs eden işçiler hakkında çok ağır yaptırımların kapıda olduğunu belirtirken, alınacak önlemlerin “Fatiha bile okunmayabilir… O kadarını söyleyeyim” boyutuna varabileceğini kaydetti. Karaman’da maden ocağında yaşanan gelişmelerin ardından basın mensuplarının karşısına geçen Çalışma ve Sosyal Güvenlik Bakanı Faruk Çelik, öncelikle vahim olaydan ötürü son derece üzgün olduğunu belirterek konuşmasına başladı. “Üzülüyorum tabi üzülmez olur muyum? Yani çok şükür şu ana dek net bir ölüm haberi gelmedi ama işçi bunlar sonuçta. Hayatı pamuk ipliğine bağlı insanlardan söz ediyoruz, hiç güven olmaz. Bir anda patır patır ölüler” diyerek maden ocağında yaşananları kaygıyla izlediklerini aktaran Çelik, bakanlık olarak derhal yeni bir çalışmaya başladıklarını vurguladı. Bugüne dek yaşanan işçi ölümlerinin sebeplerini titizlikle incelediklerini de sözlerine ekleyen Çalışma Bakanı, kendilerinin ‘öyle çok da ölünecek bir şey’ bulamadıklarını ifade etti. Toplantının devamında, basın mensuplarının önünde beraberinde getirdiği karbonmonoksiti soluyan Faruk Çelik “Ya Allah aşkına, bu karbon monoksit yüzünden hemen ölünecek diye bişiy yok. Yaşama konusunda biraz ısrar, biraz çaba... Soma’da sırf şu gaza layığıyla direnmedikleri için 300 adam gitti. Hadi Soma'da gaz vardı, şimdi Karaman'dan ne var? Su. Valla kimse karşıma çıkıp da sudan sebeplerle işçilerin öleceğini söylemesin. O işçilerin bizzat kendilerinin %75'i su ya... El insaf.. Ben burda kötü niyet ararım” sözleriyle özellikle maden işçilerinin yaşama tutunma güdülerinin beklenen düzeyin çok altında olduğunu belirtti. Bundan böyle iş başındayken ölünmemesi için önlemleri derhal arttıracaklarının altını çizen Çalışma Bakanı, özellikle ölen işçilere uygulanacak yeni yaptırımların en kısa zamanda yasalaştırılacağını aktardı. Faruk Çelik’in basın mensuplarıyla paylaştığı yeni yaptırımlardan öne çıkan kimi maddelerse şöyle; - Bundan böyle 10 ve daha fazla işçinin öldüğü kazaların ardından Fatiha okunmayacak. Halkın dini duygularıyla oynanarak ölüme teşvik edilmesinin önüne geçilecek. - Özellikle maden ocağı ölümlerinin ardından bölgeye müftü, hoca, imam v.b. gönderilmesi uygulamasına son verilecek. Artık din görevlisi yok. Hazır din görevlisini gören orada ölüyor… - Torunlar İnşaat’ta yaşanan asansörde ölümlerin ardından işçi yakınlarına verildiği iddia edilen 700.000 TL’nin gerçek olmadığını; hiçbir işçi ölümünde para verilmeyeceğini anlatan kamu spotlarıyla halk bilgilendirilecek. Bu dünyadaki asgari ücretin, öbür dünyadaki 700.000 liradan önemli olduğu vurgulanacak - Yusuf Yerkel’in proaktif olarak kullanımı sağlanacak. Yerkel, maden kazaları olduktan sonra değil, öncesinde olay yerine gönderilerek işçilerle ve aileleriyle karşılaştırılacak. - Karaman’dakine benzer durumlarda medyanın haberi “Madende Su Faciası” şeklinde değil; “Türk Madenciliğinin Büyük Başarısı: Karaman’da Kömür Ocağında Su Bulundu” biçiminde vermesi sağlanacak. Ölümün değil, çalışmanın teşvik edilmesi hedeflenecek.