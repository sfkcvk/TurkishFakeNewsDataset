Melih Gökçek, Ankara Metrosu Su Baskını Hakkında Konuştu: ''Henüz tam olarak başkan sayılmam, Anayasa Mahkemesi bi karar versin de hele...'' Başkent Ankara’daki yoğun yağış ve su baskınları ilde yaşamı olumsuz etkilemeye devam ederken; konu hakkında ilk açıklama bu akşam saatlerinde Büyükşehir Belediye Başkanı Melih Gökçek’ten geldi. Ortada açıklanması gereken bir durum olduğu konusunda kamuoyuyla hemfikir olduğunu söyleyen Gökçek, "Bir açıklama gerekiyor hakikaten, ben de farkındayım ama ortada da yargıya intikal etmiş bir yerel seçim var. Oradan bir karar çıksın, başkan hele bi netleşsin. Ona göre açıklama neyse yapılır. Çünkü şimdi ben bir şey söylerim, sonradan o gider CHP adayını bağlar falan, kimse mağdur olsun istemem” ifadelerine yer verdi. Ankara Büyükşehir Belediyesi, Recep Tayyip Erdoğan toplantı salonunda basının sorularını yanıtlayan tecrübeli başkan, henüz tam olarak başkan sayılmayacağına dikkat çekerken, yargıya intikal etmiş bir konu hakkında açıklama yapmanın yanlış olacağını ifade etti. Geçmişteki Belediye Başkanlığı dönemlerinde de kendisinin metro namına herhangi bir şey yapmadığını hatırlatan Gökçek, konuşmasına şu sözlerle devam etti:  “Saldırıların tamamı ideolojik. Ben nereye metro yapmışım Allah aşkına bana gösterin? Durum ortada, buyrun bunlar da belgeleri… Ankara’daki metro hattının bir metresi bile bana ait değil. Ha açılışına katılıp kurdele kestim, o konuda haklısınız. Kurdelede bir sorun varsa onun sorumluluğunu da almaya hazırım, sorumluluktan kaçacak değiliz. Ama işin metro ve altyapı kısmı şu an malesef benim alanıma girmiyor. Bu metronun yapımına Murat Karayalçın başladı, bizim dönemimizde de Ulaştırma Bakanlığı bitirdi. Karayalçın nerede bilmiyorum ama buyrun Ulaştırma Bakanlığı hemen şurası. Yağmur hafifleyip Bakanlığın önündeki yol ulaşıma açılınca gidip kendilerine sorun..." Ankara’daki sel felaketi hakkında şu ana kadar en yetkili ağızdan yapılan açıklama bu olurken, sular altında kalan şehirden öne çıkan detaylar ise şu şekilde oldu: - Şehri Çankaya'dan, havalimanına doğru eğimli bir şekilde inşa edip yağmur sularının tahliyesini bu şekilde sağladıklarını iddia eden belediye çalışanları, açıklama yaptıkları sırada yoğun sel sularına kapılarak gözden kayboldular. Çalışanların kurtarılması için Pursaklar civarına ağ atılırken, henüz ağa takılan kimse olmadığı gelen bilgiler arasında. - Krizi fırsata çevirmeye çalışan özel bir müteşebbis, Çankaya-Aydınlıkevler arasında deniz motoru hizmetini devreye soktu. Tek seferde 25 yolcu taşıyabilen motora Ankaralılar yoğun ilgi gösterdi... -  Kızılırmak üzerinde rafting yapan bir grubun Dikmen sırtlarında karaya vurmasının ardından, raftingçiler halka eğitim verdi. Katılım yüksek. - Ankara'nın çukurda kalan kısımlarından Balgat bölgesinde bir grup vatandaş "Tersine Evrim Platformu" altında bir araya geldi. Grup, ilk etapta solungaçları yeniden çıkararak suda yaşama adapte olmaya çalışacak. - Keçiören Kalaba'da son 4 milyon yılın ilk palamut akını halkı sevince boğdu. Balık halinde tanesi 1.5 TL'ye dek gerileyen palamut, Ankaralılar'ın yeni gözdesi oldu… - Büyükşehir belediyesi afet koordinasyon merkezi, Kızılay Meydanı'nda bulunan dev seymen kedilerinden 2 tanesinin sudan ürkerek yakındaki YKM binasının tepesine çıktığını duyurdu. Saldırgan davranışlar gösteren kedilere yaklaşılmaması konusunda vatandaşları uyaran yetkililer, itfaiye binasındaki su baskını problemi halledilir halledilmez ekiplerin hayvanları bulundukları yerden indirmek için harekete geçceğini ifade ettiler.