İslam İşbirliği Teşkilatı, ''Bunu ilk Müslüman bilim adamları buldu'' Bilgisinin Tam Ne İşe Yarayacağını Belirlemek Üzere Toplandı... İslam İşbirliği Teşkilatı'na bağlı 57 ülkenin Dışişleri Bakanları, Türkiye tarafından bir süredir tekrar gündeme getirilen "Aslında bunu da ilk Müslüman bilim adamları buldu" tezinin doğru olması halinde tam olarak ne işe yarayacağını ve İslam dünyasına şu an nasıl bir fayda sağlayacağını belirlemek üzere Suudi Arabistan'ın başkenti Riyad'da bir araya geldi. Zaman zaman sert tartışmaların yaşandığı zirvenin ilk gününde, Türkiye'ye yönelik "Abi siz niye bu kadar çok konuşuyorsunuz?" şeklindeki suçlamalar da öne çıkan gündem maddelerindendi. Toplantıda ilk söz alan isim, ev sahibi Suudi Arabistan'ın Dışişleri Bakanı Prens Saud Al Faisal Bin Abdulaziz Al Saud oldu. Oldukça gergin görünen Al Suud, "Şunca işin gücün arasında böyle bir şey için toplanmak biraz saçma gibi geliyor ama hazır gündeme gelmişken artık şu meseleyi tamamen bi açıklığa kavuşturalım. Bir daha da çok rica ediyorum lütfen hiçkimse bu konuyu açmasın artık. Biz de kurtulalım, dünyanın geri kalanı da kurtulsun..." sözleriyle zirvenin toplanma nedenini açıklamaya çalıştı.  Şu an ellerinde ilk robottan, Antartika Kıtası'na dek 400'den fazla bilimsel buluş ve coğrafi keşifle ilgili olarak "ilk kez Müslümanlar buldu" iddiası bulunduğunu belirten Al Saud, konuşmasına şu sözlerle devam etti:  "Yaani... Bizim taraftan bakınca da doğru gibi görünüyor bir kısmı ama Çinli'ye sorsan ilk robotu onlar yapmış, Noveçli'ye sorsan Amerika'ya ilk Vikingler gitmiş. Yunan desen komple batı uygarlığı bizden çıktı diyor. Makedon'un bile atası Büyük İskender, düşünün yani. Dünya böyle bi yer işte. Kimin geçmişine baksan bir şan bir büyüklük bir debdebe var. Neyse, hadi diyelim bunların hepsini biz bulduk. Dünya da kabul etti. O zaman ne yapıcaz? Ne işimize yarayacak bu bilgi? Bence oturup bunu konuşalım artık. Zira şu an çok afedersiniz ayağımıza giydiğimiz donu, hadi direkt donu değilse de o donu diken makineyi bile batıdan alıyoruz. Varsa bu duruma bir faydası tamam, peşine düşelim bu işin. Yok eğer değmeyecekse de bırakalım artık. Zira adamlar kuyruklu yıldıza mekik indirdikten 2 hafta sonra 'yaa o değil de dünyanın yuvarlak olduğunu da bizimkiler buldu ha' demek bana biraz şey geliyor açıkcası. Şahsen biri bunu söyleyince ben hicap duyuyorum artık..." Suudi Dışişleri Bakanı'nın açılış konuşmasının ardından toplantıya, dünyanın yuvarlak olduğunu ilk kez Müslüman bilimadamlarının bulmuş olması halinde ondan sonraki bütün buluşlar için telif hakkı doğup doğmayacağı hakkında hukukçulardan alınan görüşlerin okunmasıyla devam edilirken, İran Dışişleri Bakanı'nın "Bir saniye! Eğer bu bilim adamları Şii'yse ona göre bizim daha fazla hakkımız olmalı" şeklindeki çıkışıyla salonda tansiyon bir anda yükseldi. Katar'ın 'lan saçmalamayın, o zaman Şii mi vardı?!' şeklinde araya girmesi ve İran'la Birleşik Arap Emirlikleri'nin karşılıklı olarak birbirlerini buluş çalmakla suçlayan açıklamarıyla birlikte toplantıda sinirler iyice gerilirken, sorunun çözümü için Malezya tarafından ortaya atılan "Her şeyi batıdan önce bulan müslüman bilim adamlarının mezheplerini araştırma komisyonu" kurulması yönündeki teklif oy birliği ile kabul edildi. Toplantının ilk günkü oturumunun kapanış konuşması için tekrar kürsüye gelen Suudi Arabistan Dışişleri Bakanı'nın hedefinde ise Türkiye vardı. Konuşmasında, Türkiye'ye "Abi siz niye durduk yere bu konuyu ısıtıp ısıtıp gündeme getiriyorsunuz? Buyrun zaten derdimiz yok gibi bir de bunun yüzünden birbirimize girdik..." sözleriyle seslenen Bakan Al Saud, son olarak şunları kaydetti: "Ayrıca burada o kadar Müslüman ülke var. Bunların en az yarısı hem sizden daha zengin hem daha nüfuzlu hem de daha kalabalık. Bir hak aranacaksa biz ararız zaten size noluyor? Anlıyoruz, seçimler yaklaşıyor, muhafazakar seçmene hitap edilecek falan ama burada bu kadar insanın da zamanını çalmaya hakkınız yok. Hayır siz konuşunca ucu bize de dokunuyor. Batı'yla münasebetlerimizde soruyorlar arada, 'bunlar ne ayak?' diye, inanın verecek cevap bulamıyoruz. Valla sırf iş yürüsün diye mecbur biz de elin gavuru ile 'ya işte Türkiye ehehe...' gülüyoruz din kardeşimize artık, Allah günah yazmasın. Bakın tamam, 2-3 gün daha toplanalım konuşalım. Eğer somut bir şey çıkmazsa kendi aramızda karar alıp Müslüman bilim adamlarından biri ışınlanmayı bulana kadar bu mevzulara girmeme kararı alalım. Gözünüzü seveyim siz de artık böyle saçma sapan işlerle uğraşmayın. Çalışın araba uçak falan bi şey yapın. İyiyse onu belki sizden alırız..." Suudi Bakan'ın kapanış konuşmasıyla toplantıya son verilirken, yarınki oturumun ana gündem maddesi ise "Eğer roketi ilk Müslüman bilim adamları bulduysa Ay'a gidiş gelişlerden ayak bastı parası alma hakkımız doğar mı?" olarak belirlendi.