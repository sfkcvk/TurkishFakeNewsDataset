Irak'taki Türk Askerlerinin Çekilmeyeceğini Vurgulayan Başbakan Yıldırım: ''Şu an orası askerimiz için daha güvenli...'' Irak’la Türkiye arasında krize yol açan Başika kampıyla ilgili karşılıklı sert açıklamalar devam ederken, Başbakan Binali Yıldırım Türk askerinin Irak'tan çekilmeyeceğini bir kez daha üstüne basarak tekrarladı: "Şu an Başika Kampı Türkiye'den daha güvenli. Kimse bizden askerimizi tehlikeye atacak bir hamle beklemesin..." Başbakan Binali Yıldırım, Başika Kampı'ndaki Türk askeri varlığının sonlandırılmasını isteyen Irak Hükümet'ine bir kez daha meydan okudu. Askerlerin Irak'tan Türkiye'ye çekilmesinin şu aşamada önemli bir güvenli riski taşıdığına dikkat çeken Yıldırım, şöyle devam etti:  "Görüyorsunuz işte, bizdeki durum ortada. Başika Kampı ise nispeten daha güvenli ve sakin bir konumda. Bir kaç defa DAEŞ saldırısı filan yaşandı ama çok şükür önemli bir zaiyatımız olmadı bu zamana kadar. Hal böyleyken başta Irak Hükümeti olmak üzere hiçkimse bizden durduk yere askerimizi tehlikeye atacak bir hamle beklemesin. Biz evlatlarımızı sokakta bulmadık..." Konuşmasında ayrıca Irak Hükümeti'ni bencillik ve vicdansızlıkla da suçlayan Yıldırım, "Şöyle bir durumda bizden askerimizi Türkiye'ye geri götürmemizi istemeleri bin yıllık kardeşlik bağımızla da uyuşmamaktadır. Bizim askerimizin orada kime ne zararı var? Burada Allah korusun başlarına bir şey gelse Irak Hükümeti bu vebalin altından kalkabilir mi?" derken, aynı durumda onların askerleri olsa Irak'ta güvenlik sağlanana kadar Türkiye'de kalmalarına izin verileceğini de ifade etti.