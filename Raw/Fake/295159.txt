Rusya, Türkiye, Suriye, İran ve Irak'ın Karşılıklı Olarak IŞİD'den Petrol Almakla Suçlanmasına Bağdadi'den Yanıt: ''Durun olm hesap karıştı'' Yıllık petrol kazancı 3 milyar dolar olduğu iddia edilen IŞİD'in, hangi ülkelerle alışveriş yaptığı polemik konusu olmaya devam ederken; bölgede Amerika, Rusya, Türkiye, Almanya, Fransa, Suriye ve Irak'ın birbirini suçlaması IŞİD lideri El Bağdadi'nin tepkisine neden oldu. "Yaa arkadaş, bi durun. Kim ne alıyor, napıyor? İyice hesap karıştı" ifadelerini kullanan El Bağdadi, herkesi sakin olmaya davet etti. Özellikle son günlerde IŞİD petrolünü kimin aldığı üzerine başlatılan tartışmalara son noktayı örgütün lideri El Bağdadi koydu. Petrol satışlarını günü gününe kaydettiği ajandasıyla basın mensuplarının karşısına geçen Bağdadi, ülkelerin birbirine yaptığı suçlamalarla kendi hesaplarının tutmadığını şu sözlerle dile getirdi: "Beyler bakın herkes elimizde belge var diyor. Suçlamalar diz boyu. Son 1 haftadaki demeçleri koyuyorum. Rusya, Türkiye alıyor demiş. Almanya Esad'ı suçlamış. İran, Iraklılar alıyor diyor. Rakamlar ortada. Bizden çıkan varil belli, elden alınan para belli. Son kez söylüyorum, petrolünü alamayan, parasını gönderemeyen var mı? Yoksa vallahi tutmuyor billahi tutmuyor hesap. Koca halife yalan mı söyliyim 2 kuruş için arkadaş, burda işte defter..." Deneyimli terörist, açığın nereden kaynaklandığı bulmak adına düğmeye bastıklarını da vurgularken, öncelikli olarak artık kayıt dışı satışın olmayacağını kaydetti . Önümüzdeki günlerde pos cihazına geçiş ile stoğu tutulması için önmuhasebeci alımı yapılacağını da sözlerine ekleyen Bağdadi, örgüte kurumsal bir kimlik kazandıramadığı için duyduğu pişmanlığı da itiraf etti. Belli bir yaştan sonra her işe kendisinin koşturmasının zor olduğunundan şikayet eden IŞİD lideri, 'Adam öldürülecek koş Bağdadi, işgal yapılacak gel Bağdadi, petrol kuyusunun başında dur Bağdadi.. Aaa, her şeye ben nasıl yetişeyim, halifeyiz dedik ama...' sözleriyle isyanını gizleyemedi. Son olarak, bundan böyle 1 dolarlık açık bile çıkmayacağının altını çizen Ebu Bekir El Bağdadi, "Görüyorsunuz işte, petrolün başında durmak gerek. Durmayınca olmuyor. İlla bir yerden açık çıkıyor." diyerek açıklamalarını noktaladı.