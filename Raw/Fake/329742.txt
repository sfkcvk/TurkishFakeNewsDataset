Evlendirme Programlarının Yasaklanmasının Ardından Gülben Ergen'in Boşandırma Programı Yakında ATV Ekranlarında... Evlendirme programlarının yasaklanmasıyla birlikte gündüz kuşağında doğan boşluğu değerlendirmek isteyen ATV yönetimi, yıldız bir isim ve yepyeni bir formatla izleyicilerin karşısına çıkmaya hazırlanıyor. Türkiye'nin ilk boşandırma programı 'Ayrıl da Gel' çok yakında Gülben Ergen'in sunumuyla ATV erkranlarında... Ünlü sanatçının her gün stüdyoda evli bir çifti ağırlayarak boşanma konusunda ikna etmeye çalışacağı 'Ayrıl da Gel'le ilgili olarak konuşan ATV İç Yapımlar Müdürü Salih Cenahlar, canlı yayınlanacak programın Türk televizyonculuğuna yepyeni bir soluk getireceğini ifade etti. Evlendirme programlarının kaldırılmasının bu anlamda hayırlı olduğunu belirten Cenahlar, "Zaten o programlarda da kimin evlendiğinden çok kimin kimi neden reddettiği, terk ettiği ya da önce evet deyip sonra yüzük attığı konuşuluyordu. Evlilikle sonuçlanan yok gibiydi, olsa da kimsenin umurunda değildi." sözleriyle de yeni formatın izleyiciler tarafından kolayca benimseneceğine olan inancını dile getirdi.  Cenahlar, programın süresinin reklam kuşaklarıyla birlikte 2 saat olarak planlandığını ifade ederken, "Bu süre Gülben Hanım için fazlasıyla yeterli olacaktır diye düşünüyoruz. Pilot çekimlerde ortalama 1 saat 15 dakikada sonuca ulaşmayı başardı. Nasıl yaptığını söylemeyeceğim, yakında hep birlikte izleyeceğiz nasılsa ama sadece şunu söylemek istiyorum: Muazzam bir performansı var" diyerek deneyimli sunucuya övgüler yağdırdı. Son olarak programın en geç önümüzdeki ay sonunda yayına gireceğini de sözlerine ekleyen ATV İç Yapımlar Müdürü, geçtiğimiz hafta gündemi meşgul eden Yeşim Salkım - Seren Serengil - Gülben Ergen tartışması için ortaya atılan "viral reklam" iddialarını ise yanıtsız bıraktı.