Saçma Sapan Hareketleri Nedeniyle Ailesi Tarafından 'Hiperaktif' Olarak Tanımlanan Çocuğun, Bildiğimiz Gerizekalı Olduğu Ortaya Çıktı Ankara'da yaşayan Hakan-Bilge Terziel çifti, aşırı hareketli olması nedeniyle psikiyatri kliniğine götürdükleri evlatları Anıl Can Terziel'e (6) konulan "akli dengesi yerinde değil" teşhisinin şokunu yaşıyor. Yerinde duramayan, sağa sola saldıran ve durmadan saçma sapan konuşan her çocuk gibi Anıl Can'ın da yüksek zekası nedeniyle hiperaktif olduğunu düşünerek kliniğin kapısından giren genç çift, çocuklarının gerçekten, bildiğimiz gerizekalı olduğu gerçeğini kabullenmeye çalışırken, yaşadıkları dram benzer durumdaki diğer ebeveynleri de endişelendiriyor. Aydınlıkevler Özel Hastanesine ait Psikiyatri Kliniğinden aldıkları sonucun ardından büyük bir şok yaşayan genç çift, hastane çıkışında güçlükle zaptedebildikleri Anıl Can'a rağmen çarpıcı açıklamalarda bulundular. Anıl Can'ın etrafta gördükleri çocuklardan çok da farklı olmadığını iddia eden anne Bilge Terziel (33) "Tamam biraz hareketlidir, saldırgandır Anıl'ımız... oğlum dur bir saniye... Ancak biz bunu hiperaktif olmasına falan yormuştuk. Hatta bu... yapma evladım... biraz da hoşumuza gidiyordu, zeki falan oluyor diye hiperaktifler" şeklinde başladığı konuşmasına, minik Anıl'ın ayakkabılarına kusması nedeniyle ara vermek zorunda kaldı. Eşinin ardından söz alan talihsiz baba Hakan Terziel de "Hiperaktif bu çocuk diye seviniyorduk sevinmesine de... evladım çekme annenin saçını... Bizim oğlanın durumu o değilmiş maalesef. Bildiğimiz gerizekalıymış" diyerek, minik yavrularının bazı garip davranışlarının nedenini ancak şimdi anlayabildiklerini ifade etti. Gün boyunca hiç durmadan soru soran, yarım cümlelerle konuşan, konuşamadığı zaman da uydurma şarkılar söylemeye çalışan Anıl Can'ı bugüne dek sempatik bulduklarını açık yüreklilikle söyleyen Baba Terziel, konuşmasına şu şekilde devam etti: "Ne bileyim, demek ki babası olduğum için bana öyle şirin geliyormuş... Bilge, koş yakala şu oğlanı!.. Bir de, niye yalan söyleyeyim, erkek çocuğu diye deli dolu olması, sürekli birilerine sataşması da beni eğlendiriyordu. Hatta öyle bir dolu saçma sapan videosunu da facebook'a kendi ellerimle yükledim... Kısmet işte, insan bilemiyor neyin ne olaca... Çocuğum ısırmasana abilerin bacağını!" Kliniğin başhekimi Dr. Emirhan Yücedağlı, aşağı yukarı her ay kendilerine bunun gibi hiperaktif şüphesiyle getirilen 100-150 kadar çocuk olduğunu ifade ederken, "Bir defa hiperaktivite istatiksel olarak bu kadar yüksek görülen bir rahatsızlık değil. Hatta 16 yıldır bilfiil çocuk psikiyatrlığı yapan biri olarak ilk kez gerçekten ruh hastası bir çocukla karşılaştığımı da söylemeliyim. Normalde bize gelen çocukların önemli bir kısmı bildiğin şımarık ama bunu ebeveynlere anlatmak mümkün olmuyor. 2-3 seans paralarını alıp rapora da 'Hiperaktif' yazınca sevinip gidiyorlar. Niyeyse onu çok matah bir şey sanıyorlar, biz de sesimizi çıkarmıyoruz" diyerek olayın bu noktaya gelmesinde tıp camiası olarak kendilerinin de suçu olduğunu itiraf etti. Dr Yücedağlı, talihsiz çiftin yaşadığı dramın bütün ebevynlere ibret olması gerektiğini belirttiği esnada hastabakıcıların elinden kurtulmayı başararak, kliniğin kapısına doğru koşmaya başlayan minik Anıl Can da uyuşturucu tabancayla vurularak etkisiz hale getirildi.