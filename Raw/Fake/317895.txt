Referandum Hazırlıkları Başladı: İlk Milli Savaş Uçağımızın Kasası Temizlenmek Üzere Hangardan Çıkartıldı Yeni anayasa teklifinin TBMM’den geçerek referandumun netleşmesinin ardından hükümet de çalışmalarına başladı. ‘Evet’ mitinglerinde, televizyonlarda ve sosyal medyada kullanılmak için hazır tutulan ilk milli savaş uçağımızın kasası, temizlenip cilalanmak üzere hangardan çıkartıldı. İlk olarak 2007 referandum sürecinde halkın beğenisine sunulan, ASELSAN’ın tamamen yerli teknoloji ve hammaddeyle ürettiği ‘Gökkasa’ yeniden göreve hazır. Bundan 10 yıl önce AK Parti hükümeti tarafından ‘Evet’ kampanyasında sıklıkla adından söz edilen, takip eden genel ve yerel seçimlerde de hayli kullanılan ‘milli savaş uçağı projesi’nin ilk adımı olan Gökkasa, Ankara Esenboğa Havalimanı’nda tutulduğu hangardan bugün çıkartıldı. Konuya dair ilk açıklama ASELSAN Hava Teknolojileri Daire Başkanı Hüseyin İzben’den geldi. İzben, yerli savaş uçağı yapımının ilk adımı olan kasanın son 10 yıllık serüvenini basın mensuplarıyla şöyle paylaştı: “Valla işte uçak yapabilir miyiz, nasıl olur falan derken zamanında ‘Du bakalım ya kasasını bi yapalım da önce’ diyerek bu işe girişmiştik. Gururla söylüyorum ki tamamen milli demirden, yerli kaynak ustalarının emeğiyle Gökkasa ortaya çıktı. O gün ne söylediysem bugün de arkasındayım. Jet motoruydu, elektronik donanımdı hepsi zamanla hallolur. Acele etmemek lazım. Kasa var mı? Var. Yerli mi? Yerli. Bize yetiyor mu şimdilik? Yetiyor. Daha ne?” ASELSAN’dan uzman ekipler, Gökkasa’nın temizlik çalışmalarına derhal başlarken, haber AK Parti’de de geniş yankı buldu. Yerli savaş uçağının kasasını ilk günkü coşkuyla karşılayan partililer adına AK Parti Bilim ve Teknoloji Kurulu Başkanı Alaaddin Zımbacı açıklamalarda bulundu. Zımbacı, “Milletimiz nasıl ki bundan önceki referandumlarda ve seçimlerde bu projeye evet dediyse, şimdi de diyecektir. Neticede savaş uçağı bu, boru değil...” derken, Türkiye'nin her seçim öncesi kendi savaş uçağı projesini gündeme  getirebilen dünyadaki 8 ülkeden biri olduğuna da vurgu yaptı. Milli savaş uçağı projesinin yanı sıra ülke kapsamında toplam 189 tesisin açılışının da yeniden gündeme getirileceğini müjdeleyen Zımbacı, “Tüm illere haber saldık, son 14 senede açılan neresi varsa Cumhurbaşkanımız miting için gelene kadar kapatacaklar. O gün yeniden açacağız. Neticede kapalı bir şey açılmış olacak. Bizde yalan olmaz” sözleriyle gelebilecek eleştirilerin önünü de şimdiden kesti. Son olarak milli uçak gemimizin iskeletinin yapımına da milli savaş uçağımız bittikten sonra derhal başlanacağını, ortada henüz uçak yoken gemisini yapmanın şu aşamada anlamsız olacağını belirten Zımbacı, "Bakalım artık biraz da referandumun sonucuna bağlı. Milletin de biraz gayret göstererek hak etmesi gerekiyor bu tarz hizmetleri di mi?" sözleriyle seçmene mesaj vermeyi de ihma etmedi.