Yiyemediğiniz Eti Elaleme Dağıtma Derdine Son: Yeni Nesil Şimbilli Derin Dondurucu ile Kestiğiniz Kurbanın Etini Doğmamış Torunlarınız Bile Yiyebilecek... Artık kestiğiniz kurbanı saklayamadığınız için elaleme dağıtmak zorunda değilsiniz. Yeni nesil Şembilli derin dondurucular ile kestiğiniz kurbanı 50 sene hiç bozulmadan, tazeliğini yitirmeden saklayabilecek, henüz doğmamış torunlarınıza bile kestiğiniz kurbanın etini miras bırakabileceksiniz. Ayrıca Şimbilli derin dondurucuların saklama kapasitesi artık daha fazla... Kurban Bayramına girerken beklenen müjdeli haber Gaziantep ilimizden geldi. Gaziantep'de üretilen Şimbilli derin dondurucularının kurucusu Abdülkadir Şimbilli, ''halkımızın, milletimizin ihtiyaçlarını düşünerek bu yerli ve milli teknolojiyi geliştirdik. Vatana millete hayırlı uğurlu olsun'' dedi. Abdülkadir Şimbilli açıklamasında, ''Çocukluğumdan beri kestiğimiz kurban etini saklamakta büyük zorluk yaşardık. Bu yüzden kestiğimiz kurban etini dağıtmak zorunda kalırdık. Her Kurban Bayramında kurban etini nereye saklayacağımız düşüncesi adeta bizim için kanayan bir yaraydı. İş hayatına atılınca bu soruna bir çözüm aradım. Bu amaç doğrultusunda 10 sene önce Şimbilli derin dondurucu markasının temelini attık. Şimbilli derin dondurucular ile kestiğiniz kurban etini 50 yıl boyunca tazeliğini yitirmeden saklayabileceksiniz. İlerde çocuklarınız, torunlarınız sizin kestiğiniz eti, gönül rahatlığı ile yiyebilecek. Artık eskisi gibi eti saklamayadığımız için elaleme dağıtmak zorunda değiliz'' dedi. Şimbilli, ''Biz arkadaşlarla buna 3 tane limuzin sığdırdık. Tabii limuzin derken araba olanından değil, ithal edilen büyükbaş cinsi olanını sığdırdık. Aslında düşününce ilerde araba olanını da sığdırabileceğimiz bir Şimbilli derin dorucusu modeli de neden olmasın? Neyse efendim, halkımıza buradan Şimbilli derin dondurucuları ile doldurun doldurabildiğiniz kadar diyorum...'' sözleriyle de yeni nesil dondurucuların geniş saklama kapasitesine vurgu yaptı. Sözlerini bitirirken bir hatırlatma ekleyen Abdülkadir Şimbilli, son olarak şunları kaydetti: ''Şimdi biz bu derin dondurucuyu ürettik ve ilerde miras hukukunda bir değişiklik gerekebilir. Kanunda taşınabilir/taşınmaz mallar belirtilmiş ancak yenebilir malların durumu halen belirsiz. Şahsen ben bunun önümüzdeki yıllarda sorun olacağı kanaatindeyim. Gördüğünüz üzere derin dondurucuda çığır açtığımız yetmezmiş gibi miras hukukuna da yenilik getiriyoruz. Halkımızı yerli ve milli imkanlarla üretilen Şimbilli derin dondurucuları satın almaya davet ediyorum. Her eve bir Şimbilli...''