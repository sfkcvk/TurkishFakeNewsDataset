Batman Halkı, Elinde Kürtçe Kur’an'la Bağırarak Su Arıtma Tesisi Açan Adamın Tam Olarak Ne Yapmaya Çalıştığını Anlamaya Çalışıyor... Bir süredir Doğu ve Günedoğu'daki illerde çeşitli tesislerin açılışında görülen ve vatandaşları paniğe sevk eden gizemli şahıs bu kez de yüzünü Batman'da gösterdi. 6 ay kadar önce hizmete giren bir su arıtma tesisine gelerek ''Buna açılış yapıldı mı? Neyse tamam o zaman bir daha yapalım'' diyen ekose ceketli şahıs, elinde kaldırdığı Kürtçe Kur’an-ı Kerim’le birlikte yüksekçe bir yere çıkarken, olayı meraklı gözlerle izleyen Batmanlılar, halen olan bitene bir anlam vermeye çalışıyor.  Diyarbakır, Bitlis gibi illerin ardından son olarak Batman’da görülen gizemli şahıs, cebinde sürekli olarak taşıdığı anlaşılan bir adet kurdele ve makasla birlikte öğlen saatlerinde ildeki Su Arıtma Tesisi'nin önünde yerini aldı. Meraklı vatandaşların çevrede toplanmasının ardından makasla elinde tuttuğu kurdeleyi alelacele kesen şahıs daha sonra CHP, HDP ve MHP ile ilgili bir takım sert açıklamalara imza attı.  Batmanlılar, konuşmanın gidişatından bir seçim mitingi olduğu sonucuna varırlarken, şahsın herhangi bir partiye üye olmadığının ortaya çıkması ile birlikte olay daha da gizemli bir hale büründü. Konuşmasının ilerleyen bölümlerinde elindeki Kürtçe Kur’an-ı Kerim’i vatandaşlara doğru gösteren şahısla ilgili olarak, Diyanet’in yeni hizmetini tanıtmaya çalışan resmi bir görevli ya da şehir şehir gezip Kur’an-ı Kerim ve Yasin satışı yaparak evine ekmek götürmeye çalışan emekli bir pazarlamacı olduğu yönünde teoriler ortaya atılırken, olayın su arıtma tesisi ile ne ilgisi olduğu ise cevaplanamayan sorular arasında yer aldı.  Şahıs 1.5 saat kadar konuştuktan sonra geldiği gibi gizemli bir şekilde ortadan kaybolurken, konuyla ilgili olarak mikrofonlara konuşan Batmanlı vatandaşların endişesi ise gözlerden kaçmadı: : "Heralde suyu bize helal etti, benim anladığım o. Öyleyse Allah razı olsun..." :  “Sık Sık Selahattin Demirtaş'tan söz etti. Kimse kanlısı falan heralde. Eğer öyleyse bizi bulaştırmasın. Kan davasından çok çekti Batman...” : “Kürtçe Kur’an dağıtımı var diye geldim ben. Elinde salladı salladı gitti. İnsanımızı hep böyle kandırıyolar...” : "Valla ben bi yerden o ceketi tanıyor gibiyim ama tam da çıkaramadım. Sanki geçen sene de bu zamanlar bi geldi, gene bi bağırdı çağırdıydı ama günahını da almiym. Belki başka ceketti o..." : “Ben biraz arkalarda olduğum için hocayı çok duyamadım ama anladığım kadarıyla barajı geçemeyip sular altında kalan Kemal kavmiyle ilgili Kur’an'dan bir ayet okudu gibi geldi. Mubarek bir zata benziyor..." : "Bizim evde Kur’an var. Güllü Yasin kitabı da satıyorsa alırım..."