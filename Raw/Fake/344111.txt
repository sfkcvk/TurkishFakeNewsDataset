Yeni Kabinede İlk Kriz: Berat Albayrak Sabah Kahvaltıya İnmedi! Cumhurbaşkanı Erdoğan'ın dün açıkladığı yeni kabinenin yankıları sürerken bu sabah Kısıklı'dan gelen haber gündeme bomba gibi düştü. İddiaya göre son ana kadar kendisine Hazine ve Maliye Bakanı olacağı söylenmeyen Berat Albayrak, kayınpederi tarafından kandırıldığını düşündüğü için bu sabahki kahvaltıya katılmadı.  Edinilen bilgiye göre sabah 7 gibi uyanan Erdoğan Ailesi, her sabah olduğu gibi neşe içinde mutfakta şakalaşırken, Cumhurbaşkanı Erdoğan'ın mutfağa girmesiyle ortam bir anda buz kesti. Bilal Erdoğan ve Berat Albayrak'ın sandalyelerinin boş olduğunu gören Cumhurbaşkanı Erdoğan, Emine Erdoğan'a "Bunlar nerde?" diye sordu. Aile üyelerinin tümü önce birbirlerine sonra da yere bakınca çaresiz kalan Emine Erdoğan "Bilal ekmek almaya gitti. Berat da kalkmadı henüz" demek durumunda kaldı. Berat Erdoğan'ın boş sandalyesine bakarak "Ekmek almaya niye Bilal gitti?" diye soran Cumhurbaşkanı Erdoğan yine gerginlik yaratırken, kapıdan içeri elinde iki poşet ekmekle giren Bilal Erdoğan'ın "Selamun Aleykum Bışkınım" demesiyle tüm aile bir anda kahkahalara boğuldu. Cumhurbaşkanı Erdoğan'ın gülmediğini herkesden önce farkederek olası bir cinneti engelleyen isim ise Esra Erdoğan oldu. "Ben bi Berat'a bakayım" diyerek sandalyesinden kalkan Esra'yı "Sen otur" diyerek uyaran Erdoğan, "Bilal bi bak bakalım şuna, napıyo" diyerek Bilal Erdoğan'ı eniştesini uyandırmaya yolladı. Elindeki poşetlerle merdiven basamaklarından ikişer ikişer çıkan Bilal Erdoğan'ın arkasından "Lan ekmekleri bırak bari" diye seslenen Cumhurbaşkanı, Bilal Erdoğan'ın duymaması sonrası Emine Erdoğan'a sinirli bir bakış attı. Üst kattan gelen düşme ve vazo kırılma seslerinden sonra merdivenlerden aşağı, merdiven korkuluklarına oturup kayarak inen Bilal Erdoğan, "Eniştem odasında yok!" diye bağırdı. Esra Erdoğan'ın ağlamaya başlaması ile bir anda sabah sabah tadı kaçan Cumhurbaşkanı Erdoğan, Emine Erdoğan'a dönerek "Bana mı kızdı o" diye sordu. "Yok bey, niye kızsın, niçin kızsın, nasıl kızsın garip" cevabından sonra, diğer damat Selçuk Bayraktar'a dönüp, Sana bişey dedi mi?" diye sordu. Taze damat Selçuk Bayraktar'ın kafasını başka bir yöne çevirdiğini gören Cumhurbaşkanı, "Haydaa, noluyo size? Biri bakanlığı beğenmez, öteki ondan görür ister, kendinize gelin, karşınızda koskoca Türkiye Cumhuriyeti Cumhurbaşkanı var" diyerek ayağa kalktı. "Ben onun nerde olduğunu biliyorum, gösteririm ben ona!" diyerek sinirli bir şekilde merdivenlerden çıkan Cumhurbaşkanı Erdoğan peşinden gelen ailenin diğer fertleriyle birlikte hışımla Berat Albayrak'ın odasına girdi. Odaya girer girmez doğruca elbise dolabına yönelen Cumhurbaşkanı Erdoğan, dolabın kapağını açınca Berat Albayrak'ın takım elbiselerin arasında durduğu görüldü. Önce sinirlenip elini kaldıran Erdoğan, "Gel ulan buraya hayta!" deyip damadına sarıldı. O sırada Bilal Erdoğan'ın cep telefonu ile açmış olduğu "Gülen Gözler" soundtracki ile tüm aile neşe içinde ülkeyi yönetmeye devam etti. Böylelikle Türkiye Cumhuriyeti tarihinin ilk kabine içi cinnet vakasının da önüne geçilmiş oldu.