Ülkede Huzur ve Güvenin Hakim Olduğu Tek Yer Olan Yozgat-Kayseri Karayolu'nun 25. Km'si, Sit Alanı İlan Ediliyor... Son 1 yılda yaşanan olaylarla beraber rakiplerini bir bir geride bırakan Yozgat-Kayseri karayolunun 25. kilometresi, Türkiye'nin en güvenli yeri mücadelesinde zirveye oturdu. Durumun farkedilmesiyle birlikte bölgenin ziyaretçi akınına uğraması beklenirken, devreye giren Kültür Bakanlığı, karayolunu sit alanı ilan etmeye hazırlanıyor. Bu öğlen saatlerinde basın mensuplarıyla birlikte bölgeye inceleme için gelen Kültür Bakanlığı Anıtlar Genel Kurulu heyeti, alanda 4 saat kadar vakit geçirerek incelemelerde bulundular. İncelemelerin ardından kameraların karşısına geçen heyet başkanı müsteşar Mehmet Güzel, "Evet hep birlikte uzunca bir süredir burada olmamıza rağmen sizler de gördünüz başımıza herhangi bir iş gelmedi. Ohh mis gibi huzur. İnsan şuradan hiç ayrılmak istemiyor değil mi?" sözleriyle bölgenin şu an Türkiye'nin ender bulunan değerlerinden biri olduğuna işaret etti.  4 saattir bir adet kamyon, bir de başlarındaki çobanla birlikte bir koyun sürüsü dışında başka hiçbir şey geçmeyen karayolunun keşfedilmesiyle birlikte yakında Türkiye'nin dört bir yanından ziyaretçi akınına uğrayacağını da belirten Güzel, bu güzelliğin korunması adına gereken adımların derhal atılacağını da sözlerine ekledi. Bakanlık müsteşarı, "Güzellik dediysek işte sizler de görüyorsunuz, etrafta bir iki bodur çalıdan başka ağaç bile bulunmuyor. Avmiyane tabirle tam olarak itin öldüğü yer, hatta çok afedersiniz ölecek it bile yok. Bomba yüklü araç gelecek de, sen de tam o anda orada olacaksın da, denk geleceksiniz de... Canlı bomba imkansız zaten, 2 km görüş mesafesi var, dümdüz bozkır. Belli eder kendini. Hem buraya kim niye saldırsın da bomba patlatasın? Patlayıcının masrafını bile  kurtarmaz... Di mi?" derken, bölgenin cazibe merkezi olması halinde yaşanacak tehlikeler de dikkat çekti.  Yozgat-Kayseri karayolu 25. kilometreyi ziyaret etmek isteyen vatandaşları bölgenin doğal izbe dokusunu bozmamaları için dikkatli olmaya çağıran Güzel, şu uyarılara yer verdi: "Tamam biz şimd burayı sit alanı ilan edeceğiz ama taktik olarak etrafta özel bir güvenlik önlemi almayı, dikenli teller falan çekmeyi düşünmüyoruz. Öyle olursa dikkat çeker çünkü. Nöbet kulübesi diksek biri roket falan atar. Bariyer koysak bomba yüklü araçla dalarlar. Benim ricam, burayı görmek isteyen vatandaşlarımızın da öyle hiçbir şey yokmuş da tesadüfen buradan geçiyormuş gibi yapmaları yönünde. Neticede burası hepimizin ortak değeri. Bunu da koruyamazsak Allah muhafaza sandallarla Yunanistan'a doğru... Neyse..." Güzel ve beraberindeki heyet, konuşmaların ardından "Anıtlar Kurulu Milli Park Aday Bölgesi" yazılı tabelayı karayolunun kenarına çakmak üzere harekete geçerken, heyetin tabela için uygun yer arayışı sırasında ise istenmeyen olaylar yaşandı. Karayolundan geçmekte olan bir aracın kontrolü kaybederek töreni izleyen basın mensuplarının arasında dalmasıyla birlikte bölge adeta can pazarına döndü. Haber yayına hazırlandığı sırada 2'si ağır olmak üzere 6 gazetecinin yaralandığı bilgisi gelirken, olayla ilgili terör bağlantısı ise araştırılıyor.