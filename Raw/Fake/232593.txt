Pasaport Değişikliği İçin Karakola Giden Vatandaşın Pasaport Şube Müdürlüğüne Atandığı Ortaya Çıktı Emniyet teşkilatındaki görev değişiklikleri sırasında İstanbul Emniyet Müdürlüğü Pasaport Şube Müdürlüğü'ne atanan A.G.'nin, Emniyete pasaport başvurusu için gelen bir vatandaş olduğu ortaya çıktı. Adının açıklanmasını istemeyen bir yetkilinin verdiği bilgiye göre, A.G., önceki gün pasaport başvurusu yapmak üzere İstanbul Emniyetine geldi. Sırasını beklerken adından bahsedildiğini duyan A.G., kulak misafiri olduğu konuşmada isminin Pasaport Şube Müdürü olarak anıldığını fark etti. "O kişi benim" diyerek sohbete katılmak isteyen A.G., görevli polislerin ayağa kalkması üzerine rahat olmalarını ve işlerine devam etmelerini söyledi. Daha sonra Emniyet Müdürü'nün makamına çıkan A.G.'ye, orada yeni görevi tevdi edildi. İstanbul Emniyet Müdürü'yle birlikte binayı gezmeye başlayan A.G., basın mensuplarının konuyla ilgili sorularını "Devletimizin güvenine teşekkür ederim. Şu an ben de teşkilatı tanımaya çalışıyorum...." sözleriyle geçiştirdi.  Karışıklığın kısa sürede ortaya çıkmasının ardından, görevi yeni sahibine devreden A.G, nezarethaneye götürülmeden önce, kısa sürmekle beraber görevini heyecan ve özveriyle yerine getirdiğine inandığını söyleyerek şöyle devam etti: "Aslen döner ustasıyım. Pasaportunu alır almaz Almanya'daki dayımın yanına giderek sanatımı orada sürdürecektim. Ama buralar durulana kadar Almanya planlarımı erteledim. Güzel bir fırsattı. Bakarsınız tekrar bir fırsat çıkar. Memleketim için ne görev verilirse yapmaya hazırım..."