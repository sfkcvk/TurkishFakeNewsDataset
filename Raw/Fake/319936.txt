Üniversite Mezunu İşsiz Oğullarının 3.600 TL GSS Borcu, 420 TL KPSS Başvuru Masrafı Olduğunu Öğrenen Aile Minik Yavruya Yeni Bir Yuva Arıyor Geçtiğimiz Haziran ayında mezun olmasının ardından henüz bir iş bulamayan Mehmet Tümerci’nin (24) ailesinden KPSS için 420 lira istemesiyle birlikte büyük bir dram ortaya çıktı. Tümerci ailesi, gencin 3.600 lira da GSS borcunun olduğunu öğrenmesinin ardından sevimli yavruya yeni bir yuva arayışına girdi. Konu hakkında bugün bir basın açıklaması yapan baba Muharrem Tümerci, oğulları Mehmet’in yeni yuvasında mutlu olmasını arzu ettiklerini belirtti. Oğlundan ayrılacağı için bir miktar hüzünlü olduğunu gizleyemeyen acılı baba, “Valla bir yere kadar getirdik ama biz artık bunun masraflarını karşılayabilecek noktada değiliz. Bitmiyor çünkü. İlan verdik bakalım. Benzer ilanlara da baktık. Oralarla bir kıyaslama yapmam gerekirse bizimkisinin tuvalet eğitimi falan var. Yemek seçmez, ne verseniz yer o açıdan çok masraflı sayılmaz. Bi tek GSS'yle senede bir işte bu sınav parası var onu ödemek lazım. KPSS kursuna da durumu olan varsa yollasın, şart değil o..." sözleriyle evlatlarının öne çıkan çeşitli özelliklerini paylaştı. Kendilerinde Mehmet’ten küçük 3 yavru daha olduğunu belirten Muharrem Tümerci, bu koşullarda zamanı gelince onları da benzer şekilde verebileceklerini ifade etti. Mehmet’in bakımının düzgün yapılması halinde masrafını çıkarabilecek kapasitede olduğunu da ekleyen aile babası sözlerini şöyle sürdürdü: “Yani durum ortada. Biz şu noktadan itibaren belli ki bakamayacağız. Ama ufak bir yatırım yapılırsa bu çocuğa ben inanıyorum ki alan aileyi de memnun edecek seviyelere gelecektir. Şu an toplam 4.000 lira gibi bir masrafı var.  AKP'den tanıdığı olan bir aile alıp memur kadrosuna yerleştirirse 2 aylık maaşla toparlar. Geri dönüşü hızlı olur.” Muharrem Tümerci’nin ardından söz alan anne Fevziye Tümerci de oğullarına güvenlerinin tam olduğunu vurguladı. Mehmet’in diğer işsiz arkadaşlarından ayrılan en önemli özelliklerinden birinin tam bir oyuncu olması olduğunu da ekleyen Fevziye Hanım, gazetecilerin önünde bir süre oğluna lazer tutarak keyifle koşturmasını seyrettirdi. Aile son olarak Mehmet’in gözlerini iyice belerttiği sevimli bir fotoğrafını basın mensuplarına dağıtmalarının ardından kendisine talip çıkmaması halinde oğullarını mecburen barınağa vermek zorunda kalacaklarını açıklayarak duyarlı vatandaşlardan acele etmelerini istedi.