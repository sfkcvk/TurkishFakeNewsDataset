Üniversite ve Özel Sektörün İşbirliğiyle Hayata Geçirilen Tamamı Yerli Üretim İlk Grip Virüsümüz ''Turkuaz'' Basına Tanıtıldı Dövizdeki yükseliş nedeniyle bu yıl yurt dışından grip virüsü ithalinde sıkıntılar yaşayan Türkiye, krizi yerli üretimle aşmayı hedefliyor. Marmara Üniversitesi Tıp Fakültesi ve Nevzat Prim İlaç Sanayi A.Ş işbirliğiyle hayata geçirilen Türkiye'nin tamamı yerli üretim ilk grip virüsü "Turkuaz", Sağlık Bakanı Fahrettin Koca'nın da katıldığı görkemli bir törenle basına tanıtıldı. Testlerin tamamlanmasının ardından en geç Ekim ayında seri üretimine geçileceği belirtilen yeni virüs sayesinde, önümüzdeki kış yaşanacak grip salgını için Türkiye'nin dışa bağımlılıktan kurtarılması hedefleniyor. Nevzat Prim İlaç Sanayi A.Ş'nin İstanbul Çekmeköy'deki tesislerinde gerçekleştirilen bir törenle basına tanıtılan "Turkuaz", tamamı Türk bilimadamları ve Türk Sermayesi ile hayata geçirilen ilk yerli ve milli grip virüsümüz olma özelliğini taşıyor. Törenin açılış konuşmasında bugüne kadar Türkiye'nin her kış dışarıdan grip virüsü ithal etmek zorunda kaldığını belirten Nevzat Prim İlaç Sanayi Yönetim Kurulu Başkanı Nevzat Prim, Marmara Üniversitesi ile birlikte yaptıkları işbirliği sayesinde ülkemizin bu konuda dışa bağımlılıktan kurtarılması için önemli bir adım atıldığını ifade etti. Türkiye'yi grip virüsü konusunda Çin, Hindistan ve Kuzey Kore'den sonra kendi kendine yetebilen 4. ülke konumuna yükseltmeyi hedeflediklerini söyleyen Prim, virüsün aynı zamanda ülke tanıtımı için de tarihi bir fırsat olacağını belirterek şöyle devam etti: "Özek sektör ve üniversitenin bu örnek işbirliği sayesinde Türkiye çok yakında grip ithal eden ülke konumunda kurtulup, komşu ülkelere kendi virüsünü ihraç eden bir ülke olacaktır. Şimdiden bazı Arap ülkelerinden siparişler almaya başladık. İlk olarak çevre ülkelerle başlayacak olan bu tanıtım çalışmamız kısa zamanda meyvelerini verecek, bu zamana kadar hep kuş gribini, domuz gribini, keçi gribini konuşan dünya, inşallah birkaç sene içerisinde Van Kedisi gribini, Sivas Kangal gribini, Denizli Horozu gribini ne bileyim artık hangi hayvanımız varsa bunları konuşacaktır..." Virüsün tasarım aşamasında geleneksel değerlerimizi yansıtmaya özen gösterdiklerini belirten Marmara Üniversitesi Tıp Fakültesi Dekanı Prof. Dr. Saim Keçeci ise, "Elektron mikroskobuyla bakıldığında virüsün hücresel yapısında Anadolu kilim motiflerinin yanı sıra, çeşitli yöresel oyunlardan örnekler de rahatça görülebilir. Ayrıca virüsün bünyeye saldırma yönteminde de Turan taktiğine önemli benzerlikler yakaladık. Deneklerde gözlemlediğimiz kadarıyla virüsümüz önce aniden bir saldırıyor, sonra hafifleyip geri çekilir gibi yapıyor, hasta iyileştiğini sanıp ilacı kestiğinde esas baskını yaparak sonuca ulaşıyor. Bu şekilde daha test aşamasındayken bile şimdiden 2 hastamızı kaybettik" sözleriyle, çalışmalarda katedilen aşamayı özetledi. Konuşmaların ardından törene, gribin resmi açılışıyla devam edildi. Açılış töreninde sembolik olarak zayıflatılmış bir miktar virüsü kendi vücuduna zerk eden Sağlık Bakanı Fahrettin Koca'nın "Evet, şimdiden ateşimin biraz yükseldiğini hissediyorum... Şu anda dahi yüzüm karıncalanmaya başladı... Gerçekten tebrik ediyorum. Birlik beraberlik içerisinde çalışırsak neler başarabileceğimizi... Çocuklar ben iyi değilim bir su verin..." sözleri salonda uzun süre ayakta alkışlandı.