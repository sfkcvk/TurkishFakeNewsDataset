İç Güvenlik Paketinin Yasalaşmasını Bekleyen 2 Yıllık Polis Memuru Ekrem Yudumlu (25) Basacağı Evlerin Listesini Netleştirdi TBMM’de hızla oylanan İç Güvenlik Paketi’nde sona doğru yaklaşılırken yeni yasayla birlikte yepyeni bir iş hayatına kavuşacak olan polis memurlarında da heyecan artıyor. Son olarak bu sabah İstanbul Bağcılar’da oturduğu mahallenin kahvehanesinde bir bilgilendirme toplantısı düzenleyen polis memuru Ekrem Yudumlu ilk etapta basacağı evlerin listesini komşuları ve kamuoyuyla paylaştı. Liste büyük ilgi görürken Yudumlu da hazırlıklarını en kısa sürede tamamlayacağı mesajını verdi. Bağcılar’ı Sevenler ve Elden Geldiğince Güzelleştirmek İsteyenler Derneği’ne ait kahvehane olarak kullanılan lokalde önemli açıklamalara imza atan polis memuru Ekrem Yudumlu, yeni iç güvenlik paketinin mahalle halkına etkisinin nasıl olacağına dair ilk ipuçlarını verdi. Sözlerine “Valla çok şükür biz de polisler olarak hukuka kavuşuyoruz. Eskiden neydi öyle her işin içinde savcı mavcı vardı. Öyle adalet mi olur? Ben hukukuma aracısız ulaşamayacak mıyım? Benim hukukla bir özelim olamayacak mı?” diyerek başlayan genç memur, yasayı tüm meslektaşlarıyla birlikte sevinçle karşıladıklarını dile getirdi. Yoldan geçeni öylece gözaltına almaktan ev basmaya dek birçok polisin doğal ihtiyacı sayılan önemli gereksinimlerin yasa sayesinde karşılanacağını belirten Yudumlu, paketin ufak tefek eksikliklerinin de olduğunu samimiyetle itiraf etti. “Yani bence mesela çakmak da yanıcı bir şey. Hatta bak doğru bir açıyla kaldırıma fırlatınca patlayıcı da olabiliyor. Onu da kanuna eklemiş olabilselerdi sokakta ‘Birader ateşin var mı?’ diye sormak birçok suçun önlenmesi için yeterli olacaktı” sözleriyle durumdan yakınan polis memuru, bu eksikliklerin Anayasa değişikliği yapılırken giderilmesi gerektiğini ekledi. Açıklamalarına devam ederken iç güvenlik paketinden “Artık Molotof atmak serbest olmayacak. Ha keza bonzai de öyle. Gördüğümüzü yakalayabileceğiz” diyerek övgüyle söz eden Yudumlu, kahve sakinlerinden birinin “Eskiden serbest miydi?” sorusuna ise “Kim sordu onu? Ha İbrahim sen misin? Tamam seni de yazdım listeye” şeklinde yanıt verdi. Bu esnada mahallenin sevilen simalarından Hüseyin Çekener’in (64) kahvehaneye girmesiyle sözleri bölünen genç polis, yaşlı mahalle sakinine de “Hüseyin abi o atkıyı çıkarıyoruz yalnız, bak yüz kapama 2 yıldan başlıyo, bozuşmayalım" şeklinde uyarıda bulundu. Ardından, Çekener'in atkısından ötürü ‘makul şüpheli’ sıfatı kazandığına kani olan Yudumlu, yaptığı üst aramasında çıkan İddaa kuponuna da “Hah... Bak bu bir takım şeylerin delili olabilir... Evet Real Madrid üst. Ben de böyle oynıcaktım zaten. Bu bende dursun bakalım. Kim bilir altından ne paralel oyunlar çıkacak Hüseyin efendi??” diyerek el koydu. Düzenlediği toplantının sonunda basacağı evlere karar verdiğini de açıklayan polis memurunun paylaştığı listeden öne çıkan kimi detaylarsa şöyle;  Bu çocuk bizim Dündar Abi'nin kızı Neriman’ın etrafında çok dolanıyor. Neriman böyle gizli paralelci, CHP zihniyetli, İsrail ajanı olduğu neredeyse kesin tiplere değil, bence şöyle halim selim, emekliliği olan, düzenli maaşlı, ne biliyim devlet memuru gibi birileri layık… O pozisyonda ben boştaydım, naaptı gitti gene şut çekti. Hayır o da aynı parayı veriyor halısahaya, ben de. Hani adalet? O son bayram harçlığını efendice verecektiniz… Ne var yani 25 yaşındaysam?  Kızlar bayılıyor bu herife. Alayım içeri, 2 gece yatsın da düşsün süngüsü. Bakalım o halini de beğenecek mi kızlar?  Yönetici aidat ödemiyormuş, bunu yeni öğrendim ben. Bir uğrayayım da bakalım belki erken seçime gitmeyi istiyor olabilir.  Ne var yani öğleden sonraları devriye atarken 2’şer gofret yiyoruz, hemen hesaba yazmış…