Tuvalet Kağıdı Fiyatlarındaki Artış Tirajlarına Olumlu Bir Şekilde Yansıyan Yeni Akit Gidişattan Memnun: "Öyle ya da böyle bir şekilde okuyucuya ulaştık..." Kurlardaki artışa bağlı olarak ithal kağıt fiyatlarının yükselmesi, ilginç bir şekilde Yeni Akit Gazetesi'nin tirajlarına olumlu yansıdı. Gazetenin 5-6 Bin seviyelerinde olan günlük tirajı, kağıt zamlarından sonra 800 Bin seviyelerine yükselirken, yaşanan gelişmeler Yeni Akit Gazetesi yazarlarının da yüzünü güldürdü. Kağıt fiyatlarındaki artış sonrası birçok gazete ve derginin iflas noktasına geldiği, satış fiyatını artırınca da okuyucu kaybettiği bir dönemde, fiyatını koruyan ancak seviyeyi iyice düşüren Yeni Akit, bu stratejik hamlesinin meyvelerini daha şimdiden toplamaya başladı. İnternet sitesi ziyaretçi sayısı 273, twitterdaki takipçi sayısı ise 166.711 olan Yeni Akit, günde 800 Bin seviyelerinde baskı gazete satışı gerçekleştirmenin haklı gururunu yaşıyor. Bugünlere gelebilmek için çok çalıştıklarını ifade eden Yeni Akit Gazetesi Sahibi Ramazan Fatih Uğurlu, "Açıkçası böyle bir başarı bizim için de sürpriz oldu. Zamlardan sonra zaten bedava dağıttığımız 5-6 Bin gazeteyi basacak kaynağı nerden buluruz diye kara kara düşünürken, sahadan bir arkadaş arayıp da "Abi millet sıraya girdi,  , ev  diye gazete istiyorlar. Abi müşteriye yetişemiyoruz" diye bilgi verince yaşadığımız sevinci size anlatamam" diye konuştu. Gazetecilikte okuyucularla sıcak ilişkiler kurmak kadar, okuyucuların da sıcak ilişki kurmak istemesinin önemine vurgu yapan Uğurlu, "Satış hacmini daha da artırmak ve her eve girmek için sık sık okuyuculara yönelik anket ve araştırmalar yapmaya başladık. Özellikle anket çalışmalarının çok faydası oluyor. Okuyuculardan gelen genel istek, bakın burası çok ilginç, gazetenin renksiz baskıya geçmesi yönünde. Hatta ankette okuyucuların %48'i gazetede mümkünse yazı da olmasın demiş. Bu kısmı anlamadık ama okuyucuyu da kaybetmek istemiyoruz açıkçası. Arkadaşlarla bir toplantı yaparak durum değerlendirmesi yaptık ve Yeni Akit olarak bundan böyle 6 boş sayfa yayınlama kararı aldık. Burdan da okuyucularımıza bu müjdeyi vereyim" şeklinde konuşarak sözlerine son verdi.