BDP: ''İmralı'ya gidecek heyet, Karadeniz turundan sağ çıkabilenler arasından seçilecek...'' Partililerden bir bölümü ile dün Sinop’tan başlayarak Karadeniz gezisine çıkan BDP, İmralı'ya gönderilecek heyetin bu tur sonucunda belirleneceğini açıkladı. Şu ana dek Sinop ve Samsun etaplarının tamamlandığı gezinin özellikle Trabzon ayağının tam bir final havasında geçmesi beklenirken, heyetin mümkünse ölmeden, olabilecek en az hasarla süreci tamamlama çabaları göz dolduruyor.

 BDP’nin kamuoyu tarafından merakla karşılanan Karadeniz gezisinin İmralı’ya gidecek isimlerin belirlenmesi için düzenlenen bir organizasyon olduğu parti yönetimi tarafından açıklandı. Karadeniz turuna ilişkin soruları yanıtlamak üzere mikrofonlar karşısına geçen BDP Eş Başkanı Selahattin Demirtaş, parti içerisinde ve çevresinde birçok ismin İmralı’ya gitmek için başvuruda bulunduğunu, en hakkaniyetli elemeyi yapabilmek için böyle bir yola başvurduklarını belirtti.
 
“Partide hemen herkes İmralı'ya gitmek istiyor. Şimdi biz birini seçip göndersek ötekisi gönül koyacak. En doğrusunun işi halka bırakmak olduğuna kanaat getirdik. Buna biraz doğal seleksiyon olarak bakmak gerek. Buradan sağ çıkacak vekillerimiz en güçlü genlere sahip olduğunu kanıtlamış olduğundan, İmralı'ya gitmeyi de otomatikman hak ediyorlar” diyen Demirtaş şu ana dek yaşanan rekabetten memnun olduklarını dile getirdi.
 
Gezide şu ana dek Sinop ve Samsun etaplarının tamamlandığını söyleyen Demirtaş,  “Şu an liderlik Sabahat Tuncel arkadaşımızda gibi görünüyor, henüz tek bir yara almamış. Sırrı Süreyya Bey kaşındaki ufak bir sıyrık nedeniyle ikinci sırada” sözleriyle mücadeledeki son durum hakkında bilgi verirken, tekmeye kafa uzatacak kadar azimli ve cesur davranan tüm partililerin şimdiden gönüllerin şampiyonu olduklarını ilan etti.
 
Demirtaş, Karadeniz gezisinin son ve en önemli etabı olarak gösterilen Trabzon’da da heyetlerine güvenlerinin sonsuz olduğunu belirtirken “Taşlı sopalı fiziki müdahalelerden yana bir endişemiz yok, onlara alışkınız. Bizi esas düşündüren Trabzon halkının hazırladığı söylenen 7 saatlik kemençe dinletisi, taş yerine Vakfıkebir ekmeğiyle saldırı, surata ıslak hamsi fırlatma gibi farklı yöntemler… Bakalım adaylarımız bunlara ne kadar direnebilecek. Bekleyip, hep birlikte göreceğiz” diyerek heyecanının önümüzdeki günlerde daha da yükseleceğini işaret etti.
 
Tura bugün Samsun’da devam eden BDP ekibi ise güne hoş bir sürprizle başladı. Kafileye yanlışlıkla karıştığı anlaşılan Numan Özbulkar isimli vatandaş "Bana Karadeniz turuna çıkıyoruz dediler. Kaçkarları, yaylaları göreyim, yeni birileri ile tanışayım derken birden kendimi burada buldum…Şu ana dek fotoğraf makinemin kırılması dışında bir hasar almadım. Buradan sonra da İmralı'ya götüreceklermiş... Bana uyar valla, ne zamandır adaları görmek istiyordum" sözleriyle sürpriz olarak başladığı yarıştaki iddiasını ortaya koydu.