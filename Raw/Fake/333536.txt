Tüm Birikimini Şimdi Yarı Fiyatına Bile Satamadığı Bir Eve Yatıran İnce Ailesi, Ortada Yurt Dışına Kaçırılabilecek Bir Paranın Olmamasından Memnun... Cumhurbaşkanı Erdoğan'ın parasını yurt dışına kaçıran iş adamlarıyla ilgili çelişkili açıklamaları piyasalarda tedirginliğe yol açarken, toplam 19.000 TL'lik birikimlerini bundan 2 sene önce çektikleri ev kredisinin peşinatı olarak veren İnce Ailesi'nde keyifler yerinde... Erdoğan tarafından önceki gün yapılan "Bazı iş adamlarının varlıklarını yurt dışına kaçırma gibi gayretlerinin olduğunu duyuyorum. Buradan kabinemize sesleniyorum, bunların hiçbirine çıkış için asla izin vermemelisiniz. Çünkü bu adımlar ihanet-i vataniye'dir." şeklindeki açıklaması, para hareketlerinin denetim altına alınması yönünde bir sinyal olarak algılanmıştı. Açıklamadan bir gün sonra yine Cumhurbaşkanı'ndan gelen "Serbest piyasa ekonomisindeyiz, herkes parasını nereye istiyorsa oraya götürebilir. Ama tabii götürmezseniz iyi olur' şeklinde diğer bir açıklama yurt dışına çıkarabilecek kadar parası olan kesimde kafa karışıklığına yol açarken, var olan 3-5 kuruş parasını da eve ve cep telefonlarına yatıran milyonlar bu kez gelişmeleri uzaktan izlemekle yetiniyor. İstanbul Beylükdüzü'nde yaşayan Oğuz(34)-Nida(32) İnce çifti de "Nedir şimdi son durum? Paramızı yurt dışına çıkarsak vatan haini olur muyuz olmaz mıyız?" gerginliğini yaşamayan şanslı çoğunluktan. 3 yıl önce evlenen çift, düğünden kalanlarla birlikte toplam 19.000 TL civarındaki birikimlerinin tamamını şimdi oturdukları ve önümüzdeki 5 sene daha taksitlerini ödeyecekleri evin kredi peşinatı olarak bankaya teslim etmişlerdi. Her ikisi de çalışan İnce çifti, toplam 7000 TL civarındaki aylık gelirlerinin önemli bir kısmını ev kredisinin taksitlerine verdikten sonra geri kalanıyla diğer kredi taksitlerini ve faturalarını ödeyerek gündelik hayatlarını sürdürmeye çalışırlarken, aileye önümüzdeki yıl eklemeyi plandıkları bebekle birlikte herhangi bir şekilde birikim yapma ihtimallerini de tamamen ortadan kaldırmayı hedefliyorlar.  15 Temmuz darbe girişiminden sonraki dönemde çevrelerinin de etkisiyle "Şu evi satıp biz de mi yurt dışına yerleşsek" şeklinde düşüncelere kapıldıklarını belirten Oğuz İnce, geldikleri noktayı şu sözlerle aktardı: "O ara bir kaç emlakçıya, internete fian ilan bıraktık. Başta evi aldığımız fiyata satalım dedik ama emlakçılar söz birliği etmiş gibi 'piyasa durgun, o fiyata çok zor gider' diyince biraz indirdik fiyatı. Sonra baktık arayan soran yok, biraz daha indirdik. Biraz daha, biraz derken baktık yarı fiyatına satmamıza rağmen arayan soran yok, biz de vazgeçtik. Tüm birikimimiz olan bu ev ve onun 5 yıllık borcu ile birlikte Türkiye'de kalıp vatana sahip çıkma yönünde ortak bir karara vardık eşimle. Cumhurbaşkanımız dahil tüm Türkiye'nin içi rahat olsun. Kafadan bir 5 sene daha burdayız, bir yere gitmiyoruz..." Para olsa yurt dışına çıkarıp çıkarmama konusunda belki de şu an aralarında tartışma yaşanacağına dikkat çeken Nida İnce ise, sıf bu yüzden bile verdikleri berbat finansal karardan çok memnun olduğunu ifade etti. "Oğuz pek öyle değil ama ben aileme düşkünüm biraz. Ayrıca çocuk olursa bakıcıya verecek para da yok, o yüzden mecbur anneme kitleyeceğim. Olmayan parayı yurt dışına taşımamamız isabetli bir karar oldu bence" diyen Nida Hanım, çalıştıkları şirketler batmadığı, personel çıkarma kararı almadığı ya da patronlar sermayelerini yurt dışına taşımayı akıl etmediği sürece bir sıkıntı çıkacağına inanmadığını da sözlerine ekledi.