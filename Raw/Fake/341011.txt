Petrol İhraç Eden Ülkeler Birliği (OPEC), Sadece Seçimlerden Önce Aktif Hale Gelen Petrol Yataklarını İncelemek Üzere Türkiye'ye Bir Heyet Gönderdi... Seçimlerin yaklaşmasıyla birlikte bir kez daha Güneydoğu Anadolu'dan art arda 'petrol bulundu' haberleri gelmeye başlarken, gizemli doğa olayı nihayet uluslararası ölçekte de dikkat çekti. Geçtiğimiz hafta Batman'da bulunan petrolün ardından son olarak 2 gün önce Mardin ve Şırnak'tan da gelen müjdeli haberler, Petrol İhraç Eden Ülkeler Birliği (OPEC)'i harekete geçirdi. Sadece seçim dönemlerinden önce aktif hale gelen ve seçimin hemen ardından kendiliğinden ortadan kaybolan petrol yatakları fenomenini incelemek üzere ülkemize gelen OPEC heyeti, Güneydoğu'ya hareketleri öncesi Atatürk Havalimanı'nda basına çarpıcı açıklamalarda bulundular.  4 Petrol mühendisi, 2 Jeolog ve  İdari Temsilci'den oluşan heyete başkanlık eden OPEC Kuveyt Temsilcisi Salman Khuder Al-Shatti, incelemeleri sırasında kendilerine eşlik edecek Maden Tetkik Arama (MTA)'dan gelen Türk heyetiyle birlikte Atatürk Havalimanı'nıda bir basın toplantısı düzenledi. Petrol yataklarının dönem dönem aktif ve pasif haller arasında geçiş yapmasının daha önce de görülen bir durum olduğunu belirten Al-Shatti, "Ancak bu şekilde sadece belli siyasi gelişmelere bağlı olarak tetiklenen petrol yatağı bildiğimiz kadarıyla bir ilk. Tamamen Anadolu topraklarına özgü bir mucizeyle karşı karşıyayız.'' ifadelerine yer verdi. Sondaj çalışmalarını yerinde izlemek ve çıkan petrolden ve bölgedeki topraktan numuneler alarak laboratuar ortamında incelemek için Türkiye'de olduklarını söyleyen Al-Shatti, ''Şu aşamada çok net bir şey söylemek mümkün değil ama bölgede düzenlenen siyasi mitingler ya da seçim konvoylarının geçişi sırasında yüzeyde oluşan titreşimler daha alt katmanlardaki petrol yataklarında tetikleyici bir etkiye neden oluyor olabilir. İlk akla gelen ihtimal bu.'' derken, olayın aydınlatılması halinde petrol yataklarının seçim zamanları dışında üretime geçirebileceğini de sözlerine ekledi. Al-Shatti, OPEC olarak Türkiye'yi birliğe dahil edip etmeme konusunu bir an evvel netliğe kavuşturmak istediklerini belirtirken, son olarak şunları kaydetti: ''Böyle bizim de kafamız karışıyor çünkü. Sadece seçim öncesi gerçekleşen üretime bakarsak almamız lazım ama arkası gelmediği için tam petrol üreticisi de sayılmıyorsunuz. Eğer seçim zamanı dışında yapay olarak petrol yataklarını tetiklemeyi başarabilirsek o zaman OPEC'e hoşgeldiniz diyebiliriz. Yoksa da belki seçim sıklığını ayda bire indirmek şeklinde bir çözüm bulunabilir. Bakıcaz artık..."