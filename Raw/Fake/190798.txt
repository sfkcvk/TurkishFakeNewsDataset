Binlerce Kişinin Katıldığı Eylemle de Seslerini Duyurmayı Başaramayan Hatay Halkı, Ortaklaşa Çekecekleri Diziyle Medyada Yer Bulmayı Umuyor Geçtiğimiz pazar günü yaklaşık 5000 kişinin katıldığı bir protesto eylemiyle şehirlerindeki silahlı mülteci gruplardan yana şikayetlerini dile getirmeye çalışan Hatay halkı, polisin sert müdahalesi ve gece yarısına kadar süren olaylara rağmen medyada yer bulamamış olmanın şokunu atlatmaya çalışıyor. Seslerini duyurmak için geleneksel yöntemlere olan inancını yitiren Hataylılar, son olarak ortaklaşa çekecekleri yüksek bütçeli bir diziyle televizyonlarda yer bulmayı umut ederlerken, dizinin 7'den 70'e herkesin kendinden bir şeyler bulacağı iddialı bir yapım olacağı ifade edildi. 
 
Protestocu grup adına açıklama yapan restoran işletmecisi İlhan Dönmezci (42), "Bakın kaç aydır burada 'eli silahlı, sakallı bi ton adamlar dolaşıyor' diyoruz, 'ne idüğü belirsiz tipler bizi tehdit ediyor, hastanelerde bunların yaralılarından bize sıra gelmiyor, huzurumuz kalmadı' diyoruz; çok afedersiniz kimsenin bi yerinde değil. En son işte toplanıp gösteri yaptık, saatlerce polisle çatıştık, koca şehir ayağa kalktı yine iki satır haber ya çıktı ya çıkmadı. Baktık olmuyor bir de bunu deneyelim dedik" şeklindeki sözleriyle dizi fikrinin çıkış öyküsünü anlattı.
 
Dizinin bütçesi, yapım ekibi ve oyuncularıyla tamamen Hatay halkının eseri olacağını belirten Dönmezci, "Valla bizim bu televizyon dünyasında kimseye güvenimiz kalmadı. O yüzden kusura bakmasınlar işe başkalarını bulaştırmayacağız. Ağırlığı ev hanımlarından oluşan 20-25 kişilik profesyonel dizi izleyicisi bir yazar kadrosunu oluşturduk bile. Onlar yazacaklar senaryoyu" derken, senaryo ile ilgili ipuçları vermeyi de ihmal etmedi: "Açıkçası şu an ben de net bir bilgiye sahip değilim. Kendileri en çok neyi izlemeyi seviyolarsa ona göre bi şey yazacaklar heralde. Anladığım kadarıyla içinde aşk, tecavüz, köşk, mahalle, mafya ve holding olan çok bizden, çok tanıdık, sımsıcak bir öykü olacakmış. Öyle tahmin ediyorum yani..."
 
Dizinin medya tarafından ilgi görmesi için hiçbir fedakarlıktan kaçınmaycaklarını belirten Dönmezci, daha ilk haftadan set aşkının gerçek olacağını, 2. hafta sette yumruklu kavga yaşanacağını, en az iki bölümden birinde bir oyuncunun mutlaka tecavüze uğrayacağını da sözlerine ekledi. "Ne ilgi çekecekse, ne reyting getirecekse onu yapacağız. Öncelikli hedefimiz ekranda kendimize sağlam bir yer edinmek. O iş artık inada bindi..." sözleriyle de bu konudaki kararlılıklarını ortaya koyan Dönmezci, dizinin oyuncu kadrosuyla ilgili casting çalışmalarının da başladığını müjdeleyerek şöyle devam etti:
 
"Valla bakıyoruz işte... Eli yüzü düzgün hemşerilerimizden ikisini esas oğlan ve esas kız yapacağız. Onun için seçmeler sürüyor. Esas oğlanın komik kankası, esas kızın kötü kalpli ama sonradan aklı başına gelecek babası, fedakar annesi, yarım akıllı kardeşi, sinsi görümcesi falan derken bi 30 kişi kadar kadromuz olacak. Onun dışında senaryoda bazı mafyatik tipler de var. Onlar için de ilimize yerleşen el kaide ve diğer örgütlerin militanlarıyla birlikte bir casting çalışmamız olacak. Sıcak bakacaklarını düşünüyoruz. Hem onlar için  bi değişiklik olur hem de ileride Arap pazarına satması kolay olur. Halledicez, hepsi sırayla..."  
 
Çekilecek dizinin Suriye krizi nedeniyle bir süredir tamamen duran Hatay ekonomisi için de bir fırsat olduğunu belirten Dönmezci, "Turistin falan ayağı kesildi zaten şehirden. Dükkanlarda boş boş oturuyoruz. Arada iki tane selefi gelecek de bizden mal alıp parasını vermeden gidecek diye beklemekten içimiz sıkıldı. Dükkanları komple sete çevireceğiz. En azından bi işe yarar. Bugün reyting'de ilk 30'a giren dizinin ayda nerden baksan 5 milyon lira reklam geliri var. Düş vergisini, 4 milyon temiz para. Bu iş tutarsa hem medyada görünmüş oluruz, hem de evimize ekmek götürürüz" sözleriyle de geleceğe dönük olumlu mesajlar verdi.
 
Hatay halkının, en kısa zamanda çekimlerine başlanacak dizinin ismi için de ince eleyip sık dokuduğu öğrenilirken, "Güney-Doğu", "Adını Mülteci Koydum" ve "Künefe Günlerinde Aşk" gibi alternatifler arasında kararsız kaldıkları bölgeden gelen haberler arasında.