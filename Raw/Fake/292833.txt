Devlet Bahçeli İstifaya Sıcak Bakmıyor: ''Hele şu başkanlık sistemini de bir getirtelim de...'' Dünkü seçim sonuçlarının ardından eleştirilerin hedefi olan ve istifaya davet edilen Devlet Bahçeli, sonunda sessizliğini bozdu. Her zamanki inancı, şevki ve gayretiyle birlikte görevinin başında olduğunu vurgulayan deneyimli siyasetçi "Daha anayasa var, başkanlık var, yapılacak çok iş var arkadaşlar" dedi. MHP'nin Ankara Balgat'taki Genel Merkezi'nde kameraların karşısına geçen Devlet Bahçeli'nin seçim sonrası ortaya çıkan tablodan dolayı oldukça mutsuz olduğu gözlenirken, MHP lideri kurmaylarıyla dün geceden bu yana istişare halinde olduklarını ve neden AKP'nin 330 milletvekilini geçemediğini araştırdıklarını kaydetti. ''Adalet ve Kalkınma Partisi'nin 1 Kasım 2015'te aldığı %49,50'lik oy ne yazık ki ne bizleri, ne de tabanımızı memnun etmiştir ancak önümüzdeki günler daha kimbilir neler gösterecek bakalım... Anayasayı halledelim, başkanlık diyorlardı onu halledelim. Sonra Bilal'in durumu var onu da iyi kötü bir yerlere getirmek lazım. Politikada iş bitmez' 'diyerek, mola vermeden ellerinden geleni  yapacaklarını vurgulayan deneyimli parti lideri, Erdoğan başkan olmadan görevinden istifa etmeyi ise asla düşünmediğini belirtti. Bahçeli'nin, Cumhurbaşkanı Erdoğan'ı 2002'den hapisten çıkıp buralara geldiği güne dek yakından izlediğini belirttiği konuşmasında oldukça duygulandığı da dikkatlerden kaçmadı. ''Nerden nereye. Her bir adımını izledim, her bir adımında yardımcı olmaya çalıştım. Vay be, şimdi başkan olacak ha?'' sözlerini sarfettiği sırada, sesinin titrediği farkedilen sert mizaçlı siyasetçi güçlükle de olsa gözyaşlarına hakim olmayı başardı. Son olarak, herşeye karşın 7 Haziran'da aldıkları emanet oyları en kısa sürede iade ettikleri için ufak da olsa bir mutluluk duyduklarını sözlerine ekleyen Bahçeli, ''Ha arada belki tek tük bizde kalan olmuştur. Onları da zamanla mutlaka sahiplerine vereceğime kimsenin şüphesi olmasın. Milliyetçi Hareket asla emanet oyla iş yapmaz. Bu da böyle bilinsin" diyerek, parti tabanını ve elde kalan 40 milletvekilini teselli etti.