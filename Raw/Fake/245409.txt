Yolsuzluk ve Rüşvet İddialarıyla Sarsılan Nijer Hükümeti, Ülkede İnternet Olmaması Nedeniyle Neyi Kapatacağını Bilemiyor Afrika'nın sorunlu bölgelerinden Nijer, bu sefer de üst üste patlak veren rüşvet ve yolsuzluk skandallarıyla çalkalanıyor. Skandal nedeniyle zor günler geçiren hükumetin internet erişimine sınırlama getirme hamlesi, ülkede internet olmaması nedeniyle sekteye uğrarken, Devlet Başkanı Abirimu Gahanjey, "Gazete dergi desen onlar da pek yok zaten. İnanın tüm şartları zorlayıp ülkeye internet getirmeyi bile göze aldık. Belki önce getirip, sonra yasaklarsak bir şeyler değişebilir..." sözleriyle çözüm için bir çıkış yolu aradıklarını ifade etti. Kalaşnikof karşılığı zürafa takasında yolsuzluk, iç savaş için toplu Toyota pikap alım ihalesinde rüşvet, kontör karşılığı fuhuş ticareti gibi çok sayıda yolsuzluk ve rüşvet skandalına karışan Nijer Hükümet Başkanı Gahanjey, bu sabah basın mensuplarının karşısına geçti. İddiaların tamamen asılsız olduğunu iddia eden Gahanjey, "Yolsuzluk yapsak bugün Nijer bulunduğu noktada olabilir miydi? Durumumuz belli, ülkede çalacak para mı var?" sözleriyle de kendisini savundu. Konuşması sırasında sık sık uzaklara dalan ve gözlerinin dolduğu görülen Abirimu Gahanjey, milletin iradesini bu tip söylentilerle hiçe sayanları Allah'a havale ettiğini belirterek şöyle devam etti: "En acısı da halkımızın bu tarz dedikoduları kendi aralarında yapıyor oluşu. Şimdi bunun nesine müdahale edeyim ben? Adamların ağzının üstüne mi vurayım, tokat mı atayım? Ha gerçi yakaladığımıza onu da yapıyoruz ama hepsine birden nasıl yetişeceksin? İnternet gibi herkesin birden konuştuğu bir mecranın eksikliğini yoğun bir şekilde hissediyoruz. Bir Youtube olsa, Twitter olsa neyse kapatırsın gider. Komşumuz Burkina Faso'da bir dial-up modem varmış. Sırf yokluktan onları aradık 'Ya bi kapatabilir miyiz?' diye... Yani afedersiniz onlar bizden de beter... Servis sağlayıcıdan arıyoruz zannedip sevindiler. Kapattılar, açtılar, ethernet ışığı yanıp sönmeye başladı dediler... İyice karıştı iş..." Açıklamalarını sürdürdüğü sırada yanına yaklaşan Ulaştırma Bakanı Behembe Dijango ile konuşmak için sözlerine bir süre ara veren Başkan Gahanjey, duydukları karşısında sinirlerine hakim olamadı. "Aha bu da gelmiş 'Sayın Başkanım, müthiş önlem paketi hazır' diye telgrafı yasakladığını anlatıyor... Delircem ya.. Gerizekalı!" sözleriyle öfkesini dile getiren Nijer Devlet Başkanı, önümüzdeki dönem birileri darbe falan yapmazsa teknolojiye daha fazla yatırım yapma sözü verdi. Basın toplantısının son bölümünde, hükümetleri ile ilgili haberlerin uluslararası televizyonlarda yayınlanmasına da sert çıkan Gahanjey, "İstedikleri haberi yapsınlar, videoyu yayınlasınlar. Koca Nijer'de hepi topu 2 tane uydu anteni var zaten. Biri benim evde, birini de Nijer nehrinin kıyısında gördüm, ters çevirmişler içinde çocuk yıkıyorlar. Bu milletin bu oyunlara karnı tok. Zaten bi tek o konuda tok..." derken, kimseden korkularının olmadığının da altını çizdi. Devlet Başkanı Gahanjey, kendileriyle hesabı olanları iç savaşa davet ederken, "Buyrun keleş orada, Toyota orada. Yüreği olan gelsin vuruşalım. Kim daha fazla adam öldürürse o haklı olsun." sözleriyle de herkesi milli iradeye saygılı olmaya davet etti.