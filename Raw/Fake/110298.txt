İki Kişiden Birinin AKP'ye Oy Verdiği Seçimin Ardından İki Kişiden İkisi de Diğerini AKP'ye Oy Vermekle Suçluyor 12 Haziran Pazar günü gerçekleştirilen genel seçimlerden, oyların %49.91'ini alan AKP yine zaferle ayrılan taraf oldu. Oyların 25.91'ini alan CHP'nin ve %12.99'unu alarak barajı geçen MHP'nin de zaferle ayrıldığı seçimin bir diğer galibi de %.6.66'lık oy oranıyla 36 milletvekili çıkaran Emek, Özgürlük ve Demokrasi Platformu oldu. Seçime neden girdikleri bile tam belli olmayan diğer partilerin de büyük ihtimalle sevinmek için iyi bir neden buldukları tahmin edilirken, en çok merak edilen soru ise halen cevaplanmış değil: O iki kişiden biri kim?
 
 
 
50 milyon seçmenden 43 milyonunun oy vermek için sandık başına gittiği 2011 genel seçimlerinin ardından özellikle sosyal medya üzerindeki tartışmalarda öne çıkan konu AKP'ye oy veren iki kişiden birinin kim olduğu yönünde. Karşılıklı suçlamaların zaman zaman hakarete vardığı tartışmalar yüzünden şu ana kadar yurt genelinde 400'ü aşkın çiftin ayrılık noktasına geldiği tahmin edilirken, Facebook'tan silinen yakın dostların sayısı da bu sabah itibariyle 3000'i geçmiş durumda. Seçimde öne çıkan diğer bazı gelişmeler ise şu şekilde:
 
 
 
Toplam 4 milyon 200 bin gencin ilk kez oy kullandığı seçimde, Kırşehir'in Boztepe beldesinde oy kullanan 14 yaşındaki Fırat Kalor, cumhuriyet tarihinin en genç seçmeni olarak tarihe geçti. Bartın'da oy vermek üzere evden ayrılan 16 yaşındaki Meral Pekten'den de ise halen haber alınamıyor.
 
Balıkesir'in Edremit ilçesinde oy verme esnasında kaşenin kontrolünü kaybeden Hafize Sağlam (89), biri kadın üç sandık görevlisini biçtikten sonra duvara çarparak durabildi. Sağlam, kazayı hafif sıyrıklarla atlatırken, Bartın Devlet Hastanesi'ne kaldırılan diğer yaralıların durumu ciddiyetini koruyor.
 
Aydın'ın Germencik ilçesi Bozköy'e bağlı 6546 numaralı sandıkta oy kullanacak olan Ahmet Yeğer (77), "oyum bölünmesin" kaygısıyla gittiği sandıkta fenalaştı. Çevredekilerin yaptığı ilk müdahalenin ardından ambulansla Nazilli Devlet Hastanesi'ne sevk edilen Yeğer, tüm çabalara rağmen kurtarılamadı.
 
Kullandığı oyun fotoğrafını çekip Facebook'ta yayınlayan 123.030 kişi hakkında Cumhuriyet Savcılığı tarafından soruşturma başlatıldı.
 
Seçim öncesinde yapılan tüm uyarı ve alınan önlemlere rağmen, yurt genelinde 4778 vatandaşımız oy pusulası katlarken inme gelmesi teşhisiyle hastanelerin acil servislerine kaldırıldılar.
 
Konya'nın Meram ilçesinde ısrarla oyunu Necmettin Erbakan'a vermek isteyen 76 yaşındaki Hamdi Ergün isimli vatandaş, sandık görevlilerine zor anlar yaşattı. Acı haberi aldıktan sonra baygınlık geçiren vatandaş, kendine gelmesinin ardından kaldığı huzurevine geri yollandı. 
 
Ankara Keçiören'de bir kahvehanede çıkan "seçimlerin piyasalara nasıl yansıyacağı" ile ilgili tartışmada silahlar konuştu...
 
Ünlülerin sandığı olarak bilinen Etiler 100. Yıl İlköğretim Okulu'ndaki 2284 nolu sandık, tatsız bir tesadüfe sahne oldu. Saat 11 sularında yeni sevgilisi Armatör Fırat Günuş ile birlikte oy kullanmak için sandık başına gelen ünlü şarkıcı Sibel Enes, eski nişanlısı, oyuncu Oğuz Kiran'la karşı karşıya gelince sınıfta soğuk rüzgarlar esti. Genç çift oylarını dahi kullanmadan apar topar sınıfı terkederken, gazetecilerin "Ufukta evlilik var mı?" şeklindeki sorularını ise yanıtsız bıraktılar. 
 
Meclise toplam 85 adet vekil yollayan İstanbul, bu sene de seçimlerin en başarılı ili olurken, sadece tek milletvekili yerleştirebilen Bayburt bir kez daha sonunculuktan kurtulamadı.
 
Yozgat'ın Suveren ilçesinde 96587 no'lu sandıktan çıkan 1 adet TKP oyu, ilçede sinirlerin gerilmesine yol açtı. Uzun bir aradan sonra illerinin ismini televizyonda duyabilmenin sevincini yaşayan Burdur, Bilecik, Adıyaman ve Iğdır'da ise halk geceyi sokaklarda geçirdi.
 
Eskişehir'de CHP'nin oylarını böldüğü gerekçesiyle bağımsız aday Ahmet Yılmaz'ın dükkanına saldıran 200 kişilik kalabalık, 3 saat süren çatışmanın ardından geri çekilmek zorunda kaldı.