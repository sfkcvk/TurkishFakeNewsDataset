Hükümeti Eleştirmek İsteyenlere 50 TL Karşılığında Online Üyelik İmkanı veren ''Çıkar da Gel Partisi'' Siyasi Hayata Merhaba Dedi Hükümeti ve Başbakan'ı eleştirebilmek için getirilen "bir siyasi partiye üye olmak" şartı, yeni bir iş kolunun da doğmasına vesile oldu. 2 genç girişimci tarafından kurulan "Çıkar da Gel Partisi" (ÇGP), herhangi bir açılışta, TV programında veya etkinlikte rahatça siyaset konuşmak isteyenler için 50 TL karşılığında online üyelik imkanı sağlayarak önemli bir toplumsal ihtiyaca cevap vermeyi hedefliyor.   Rıza Gönder(29) ve Onur Ereke(27) adlı 2 genç girişimci tarafından geçtiğimiz günlerde kurulan ÇGP, bugün düzenlenen bir lansman kokteyliyle kamuoyuna tanıtıldı. Basın mensuplarının yanı sıra çok sayıda seçkin davetlinin de hazır bulunduğu kokteylde kısa bir konuşma yapan ÇGP eş genel başkanı Rıza Gönder, amblemi 3 adet boş askılık olan partinin en önemli özelliğinin internet sitesi ve mobil uygulamalar sayesinde sadece 1 dakika içinde dileyen herkese üye olma imkanı vermesi olduğunu kaydetti.  Parti olarak seçimlere katılmak vs gibi bir düşüncelerinin olmadığını belirten Gönder, "Fiili durumda 'işte cübbeni bilmemneyini çıkar siyasete gir' deniyor ama seçime gir denmiyor. Biz de açıkcası sistemdeki bu açıktan faydalandık. Fırsatı gördük ve harekete geçtik. Partiyse parti, siyasetse siyaset. Her şey kitabına uygun." sözleriyle ÇGP'nin kurtuluş öyküsünü paylaştı.    Partiye üye olma ve üyelikten ayrılma süreçlerinin tamamen online olarak saniyeler içinde gerçekleştirilebildiğini, bunun için gerekli tüm teknik alt yapıyı, kullanımı kolay arayüzlerle birlikte kullanıcılara sunduklarını da sözlerine ekleyen Gönder, üyelik seçeneklerini de şöyle aktardı:  Başbakan'ı nadiren eleştirenler için ideal, tek kullanımlık paket. 3 saat sonunda parti üyeliği otomatikman siliniyor. Bu süre içinde Hükümet'e, Bakanlar'a, Başbakan'a ya da dilediğiniz bir yöne doğru sınırsız konuşma hakkınız var.  Haftada 1'den fazla hükümeti eleştirme ihtiyacı duyanlar için. 200 TL karşılığında aylık sınırsız eleştirme imkanı sağlıyor. Otomatik ödeme emri verilmediyse 30 gün sonunda parti üyeliği kendiliğinden sona eriyor.   Bu paketi alan üyelerimizin konuşmalarını anlaşmalı 4 tv kanalından aynı anda canlı yayınlıyoruz. Hedefimiz yıl sonuna kadar kanal sayısını 10'a çıkarmak.  Gönder'in ardından söz alan Onur Ereke de, Gold ve Platin üyelerinin isimlerine özel düzenlenen kartlar sayesinde anlaşmalı mağazalardaki indirimlerden de faydalanacağına dikkat çekti. Ereke, partinin genel başkanlığı ve kongre toplanması gibi uygulamalar hakkında bir soruya ise şöyle yanıt verdi:  "Öyle kongre falan yok arkadaşlar. Üyelerimizi mümkün olduğunca o tarz angaryalardan kurtarmak istiyoruz. Çok isteyen olursa birbirini eklesin Facebook'dan falan toplu görüşsün. Kendileri halletsinler o tip şeyleri. Genel başkanlık için de biz şimdi idareten bakıyoruz ama sistem oturunca her ay 200 TL ve üzeri eleştiri paketi satın alan üyelerimiz arasında yapılacak çekilişle o ayın genel başkanını seçicez. Ayrıca yılda bir kez yapacağımız çekilişle de bir şanslı üyemizi ailesiyle birlikte Maldivler'e 1 haftalık yurt dışı seyahatine yolluyoruz. İster temaslarda bulunsun ister tatil yapsın, kafasına göre artık..." 50 TL'nin, birilerinden "üstündekini çıkar siyasete gir de öyle konuş" diye laf yememek için çok cüzzi bir rakam olduğuna dikkat çeken Ereke, konuşmasına şu sözlerle son verdi: "Bugün kahvede siyaset konuşmak isteyen bir vatandaşımız bile artık bir partiye üye değilse tepki çeker. Kimse kendini boş yere ateşe atmasın. 50 lira ya, neye vermiyoruz ki? Ayrıca Şimdi üye olun, parti kartınızın yanısıra 5'li bıçak setini ve şu gördüğünüz harika kol saatini de size bedava gönderelim..."