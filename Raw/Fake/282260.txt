Kırgızistan'nın 200 KM Kuzey Batısında, MHP ile Koalisyon Yapmaya Layık Bir Türk Boyu Keşfedildi: Kıpçankar Yörükleri National Geographic'te geçtiğimiz pazar günü yayınlanan "Orta Asya''nın Kayıp Uygarlıkları: Kıpçankar Yörükleri" Belgeseli, koalisyon arayışlarının sürdüğü Ankara'da hareketli saatlerin yaşanmasına neden oldu...  Belgeselde, Kırgızistan'ın Kuzey Batı'sındaki Kurnetza Yarı Özerk Bölgesi'nde yaşayan Kıpçankar Yörükleri'nin gündelik yaşamlarından kesitlere yer verilirken, halkın saf Türk kanı taşıdığına yönelik açıklamalar ise bir anda Başkent kulislerine bomba gibi düştü. National Geographic'ten gelen bilgilerle birlikte Kıpçankar Yörükleri'nin MHP için aranan koalisyon ortağı olma ihtimali de gündeme gelirken, parti yönetimi henüz kırmızı çizgilerini bilmedikleri topluluğa yine de temkinli yaklaşma eğiliminde. Konuyla ilgili olarak partinin Merkez Karar Yürütme Kurulu'ndan yapılan açıklamada, şu ana dek koalisyon için uygun şartları taşımaya en yakın aday olarak ortaya çıkan Kıpçankar Yörükleri'yle en azından konunun görüşülebileceği belirtilerek, şu ifadelere yer verildi:  "Belgeselin tekrarını her beraber oturup izledikten sonra konuyu yetkili karar organlarımızda gündeme aldık. At var, avrat var, silah var, bunlar başlangıç için olumlu sinyaller... Değerlendimelerimiz devam ediyor. Başta mübarek ayda kımız içiyor olmalarına karşı bir tepki oluşsa da belgeselin 7 ay önce çekildiğini öğrendikten sonra o kriz de aşıldı. Arkadaşlarımız şu an araştırıyorlar. Eğer kendilerine ulaşabilirsek hem kırmızı çizgilerimizi anlatan hem de bir adet Türkiye siyasi haritası içeren bir dosya göndereceğiz. Bakalım, çizgilerde anlaşırsak o arada onlar da doğuyu, güneydoğuyu falan öğrenip Türkiye'ye hakim olurlarsa, belki... Yani neden olmasın?"  MHP yönetiminden gelen açıklamaların ardından başkentteki koalisyon hesapları iyice karışırken, Anadolu Ajansı'nın bölgedeki muhabirleri aracılığıyla temasa geçmeyi başardığı Kıpçankar Yörükleri ise net bir açıklama yapmaktan kaçınıyorlar. Konuya dair kısa bir açıklama yapan Yörükbaşı Bumin Kötengi "Devlet Beg'in yirgerü Türk budunu tilser. Onçün edgü bilge kişig edgü alp kişig yontmaz. Ötüken kondukda kisre ariyığ bilig" demekle yetinirken, Kötengi'nin açıklamaları Ankara kulislerinde "Lan galiba 2 bakanlık istiyor bunlar, ben öyle anladım" şeklinde yorumlandı.