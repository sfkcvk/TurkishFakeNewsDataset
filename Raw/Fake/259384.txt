AK Parti Silopi Teşkilatı Bir Sonraki Başbakanı Kendi İçlerinden Çıkarma Konusunda Ümitli: “İlçeyi IŞİD'a kaptırırsak gerisi gelir...” Dün düzenlenen toplantıyla beraber Tayyip Erdoğan'ın başbakanlık koltuğunu Ahmet Davutoğlu'na bırakması, önümüzdeki yıllarda Başbakan'ı kendi içlerinden çıkarmak isteyen AK Parti teşkilatlarını harekete geçirdi. Davutoğlu’ndan sonra başbakan olacak isim için hesaplar şimdiden yapılmaya başlanırken, en net adımlardan biri AK Parti Silopi İlçe Başkanlığı’ndan geldi. Parti'nin ilçe gençlik kolları başkanlığını da yürüten Seyfi Bozoğlan’ı (29) ‘geleceğin başbakanı’ olarak hazırlamaya karar veren teşkilatın yol haritası ise hazır: İlk etapta Silopi’ye bağlı birkaç köyü, ardındansa tüm ilçeyi IŞİD’e teslim etmek... Ahmet Davutoğlu’nun dün yaşanan gelişmelerle beraber başbakanlığa getirilmesinin ardından AK Parti Silopi teşkilatı, bir sonraki başbakanı kendi içlerinden çıkartabilmek için kolları sıvadı. Bugün bir basın toplantısı düzenleyen teşkilatta, mikrofonların karşısına geçen ilk isim İlçe Başkanı Muzaffer Tunarlar oldu.  “Sayın Davutoğlu’nun geldiği nokta bize çok önemli bir şey öğretti arkadaşlar. Şu dönemde IŞİD gibi bir fırsat varken, bize bu kadar yakınken mutlaka değerlendirmemiz lazım bu kariyer yolunu” diyen Tunarlar, yürüttükleri geniş istişare toplantılarının ardından teşkilat olarak Seyfi Bozoğlan isminde karar kıldıklarını açıkladı.  Silopi'inin bugüne dek pek hayrını görmedikleri coğrafi konumunun ilk kez bir avantaj haline geldiğine dikkat çeken Tunarlar, “Ancak rakiplerimiz de fazla. Bir sonraki başbakan Cizre’den mi çıksın? Nusaybin’den mi çıksın? İskenderun'dan mı çıksın? Bunu mu istiyorsun Silopili?? Tarihi fırsatı kaçırma Silopili” sözlerinin ardından mikrofonu Seyfi Bozoğlan’a bıraktı. Başbakanlığa giden çetin yola teşkilatının desteğiyle birlikte baş koyan Seyfi Bozoğlan ise, "Cumhurbaşkanımız tarafından dün yapılan Davutoğlu seçimi bizim için bir yol haritası olmuştur. Ben mesajı doğru bir şekilde aldığıma inanıyorum" şeklindeki sözleriyle iddialı olduğunu kaydetti. İlk çalışmalara derhal başladıklarını da kamuoyuyla paylaşan Bozoğlan, şöyle devam etti; "Yani tabii benim henüz stratejik derinlik, komşularla sıfır problem gibi dahice teorilerim yok ancak Silopi'yi bi kere elden çıkardık mı, gerisinin geleceğine inanıyorum. Dünden beri teşkilattaki dava arkadaşlarımla beraber sınıra kadar gidip havai fişek fırlatmak suretiyle dikkatleri üzerimize çekmek için çalışmalara başladık. O da işe yaramazsa artık bir iki gönüllüyü sınırın ötesine yolliycaz. İleride Başbakan olunca o arkadaşların adını camiye, okula, TOKİ konutuna falan vereceğime de burada sizlerin huzurunda söz veriyorum..." Sözlerini sürdürdüğü sırada dışarıdan gelen 'Allah-u Ekber' sesleriyle kısa süreli panik yaşayan Seyfi Bozoğlan, koşarak basın toplantısını terk etse de seslerin ikindi ezanına ait olduğunun anlaşılmasıyla birlikte tekrar mikrofonların karşısına geçti. Bozoğlan, başbakanlığa uzanan yolda en kritik aşamanın IŞİD geldiğinde mümkünse Silopi'de bulunmamak olduğunu belirtirken, "Az evvel ki hamlem de bu konuda ne kadar güçlü reflekslerim olduğunu gösteriyor zaten. Hepiniz şahit oldunuz, Yeni Türkiye'nin ihtiyacı olan dinamizm bu işte!" ifadelerine yer verdi. Gelişmeyle ilgili olarak Henüz Ak Parti kanadından bir açıklama gelmezken, IŞİD Kuzey Bölge Sorumlusu Yasin El Dorani şu aşamada farklı şehirlerden gelen teklifleri değerlendirdiklerini belirterek Silopi konusunda net bir planlarının olmadığını ifade etti.  Örgüt olarak mümkün mertebe kimseyi geri çevirmeden köydür, kasabadır demeyip ele geçirdiklerini belirten El Dorani, son olarak yakın zamanda kongreye hazırlanan CHP’ye de çağrıda bulunmayı ihmal etmedi: “Buradan Kılıçdaroğlu ve Muharrem İnce'ye de sesleniyorum. Sizinkisi sadece parti genel başkanlığı olduğu için boş arsaya bile bağlarız o işi. Düşünürseniz görüşelim. Biz adamı iktidar yaparız, aklınızda olsun...”