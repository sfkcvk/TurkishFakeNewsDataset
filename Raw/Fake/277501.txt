Türkiye Atom Enerjisi Kurumu: ''Valla nükleer santralle ilgili bildiğimiz tek şey Akkuyu'ya yapıldığı... Biz de merak ediyoruz bakalım...'' Televizyon reklamlarıyla birlikte vatandaşların da gündemine iyiden iyiye giren Akkuyu Nükleer Santrali’ne ilişkin Türkiye Atom Enerjisi Kurumu’ndan ilk açıklama bugün geldi. Reklamların yayınlanmasından sonra kendilerine gelen sorularda bir hayli artış olduğunu belirten kurum yetkilileri bir basın toplantısı düzenleyerek vatandaşların merakını giderirken; “Valla santral nükleer, bunu gönül rahatlığıyla ifade edebiliriz. Ha bir de işte Akkuyu’ya yapılıyor. O bilgi de kesin” sözleriyle nükleer enerji konusunda yoldan rastgele çevrilecek bir vatandaşla hemen hemen aynı konumda olduklarını samimiyetle dile getirdi. Kamuoyunu bilgilendirmek adına basın mensuplarının karşısına çıkan Türkiye Atom Enerjisi Basın ve Halkla İlişkiler Sözcüsü Özer İldem, enikonu baya baya nükleer santral yapacakları için kendilerinin de heyecanlandıklarını gizlemekte zorluk çekti. Deneyimli Basın Sözcüsü, ilk olarak santral hakkında endişe duyan vatandaşları ve gazetecileri sakinleştirirken, “Ya bi sakin olun ya, yapıyoruz işte bir şeyler. Güzel olacak.. Valla billa, görürsünüz bak.. “ şeklindeki sözleriyle kendilerine güvenlerinin tam olduğunu ifade etti. Daha sonra santral hakkında kimsenin kafasında soru işareti kalmaması adına önemli noktalara değinen İldem  “Yani şimdi yalan da olmasın ama böyle kocaman bir yer olacak muhtemelen. Fukuşima ile ilgili haberlerden ve filmlerden hatırladığım o şekilde bir bina… Eskiler Çernobil gibi de düşünebilir”  dedi ve elindeki dosyaları göstererek her türlü hesap kitabın yapıldığının altını çizdi. ''Arkadaşlar, bakın bi ton dosya var burada, boru değil. Biz de bir şeyler biliyoruz. Kocaman, güzel reaktörümüz olacak; kampüs gibi düşünün işte.. reaktörü var içinde, yarılanma havuzları var. Var da var yani...” şeklinde açıklamalarına devam eden Özer İldem, kurum hekiminden, kreşe, yemekhaneden otoparka kadar nükleer santralin komple bir tesis olacağının garantisini verdi. Nükleer santralin nasıl enerji üreteceği ve ülkeye nasıl bir kaynak sağlayacağı sorusu karşısında yaklaşık iki dakika kadar uzaklara bakan kurum sözcüsü, sistemin nasıl işleyeceğini şu sözlerle anlatmaya çalıştı: “Yani işte tesisin deniz tarafında bir çekirdek var. Oradan o çekirdek bazı tepkimelere giriyor, hooop enerji açığa çıkıyor, sonra o deniz üzerinden soğutularak borulardan piiihuuv diye hızlıca geçtikten sonra, laaps diye elektrik olarak… Yani arkadaşlar bunları soracağınızı söyleseydiniz taşeron şirketten bi Japon getirirdim yahu siz de...  Ama neyse ne; tahminimce şahane enerji açığa çıkacak. Bakın bugün 100 gram kabak çekirdeğinde bile 500 cal enerji var ki bu düşünün koskoca atom çekirdeği… Ohooo yani. Çok enerji… Tahminimce tam buradan giriş kadar vardır o çekirdek… Büyük çekirdek, büyük enerji...” “Patlar mı, güvenli mi, başımıza bir iş gelir mi ve sırtımızdan bir bacak daha çıkar mı?“ gibi kaygıların da yersiz olduğunu sözlerine ekleyen Atom Uzmanı, güvenlik konusunda kurum olarak hiçbir fedakarlıktan kaçınmayacaklarını kaydederken ''Ya zaten 3 günlük dünya, nükleer santral yapan ölüyo da, yapmayanlar ölmüyor mu?“ sözleriyle gülüşmelere neden oldu. İldem basın toplantısında oluşan bu sıcak havanın ardından santralde görev alacak güvenlik personelini tanıtırken cop, kelepçe ve biber gazı sayesinde tüm güvenlik önlemlerinin en üst seviyede olacağını kaydetti. ''Bakın arkadaşlar, taşeron şirketle de anlaştık. En az 40-50 güvenlik görevlisi olacak'' diyerek açıklamalarına devam eden İldem, “Japonya’daki tesislerin güvenliği 12 personel  ile sağlanıyor, Almanya’da ve İskandinav ülkelerinde bu sayı 7’ye, hatta 6’ye kadar düşebiliyor. Bilip bilmeden konuşuyorlar, eleştirmek için eleştiriyorlar” sözleriyle dünyadaki diğer örneklerle karşılaştırmalarda bulundu. Son olarak İstihdam olanakları hakkında da bilgi veren Özer İldem, santralda 1000 civarı insan çalışabileceğini ama işleyişi tam anlayıp öğrenmeden de kesin bir şey söylemenin doğru olmayacağını söyledi. Engelli vatandaşların da alımına da özellikle dikkat edeceklerini söyleyen İldem, konuşmasına şu sözlerle son verdi: “Özellikle uzuv kaybı yaşamış engelli vatandaşlarımızı tercih edeceğiz. kimbilir? ufak bir sızıntı, mızıntı bir şey olursa bakarsınız o kaybettiği kol, bacak yerine gelir neden olmasın? Tamam, aynı yerden olmayabilir diyeceksiniz doğru ama enseden de olsa, ikinci bir kol her zaman koldur yani..."