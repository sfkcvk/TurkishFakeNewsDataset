5. Kez Başkan Adaylığı Kesinleşen Melih Gökçek, 20 Yılın Ardından Hatırlayabildiği Kadarıyla Karayalçın Dönemiyle Mücadeleyi Sürdüreceğini Açıkladı Bugün yapılan AKP grup toplantısında Başbakan Erdoğan tarafından bir kez daha Ankara Büyükşehir Belediye Başkanlığı’na aday gösterilen Melih Gökçek, TBMM’den coşkulu bir konvoyla geldiği belediye binasının önünde kendisini sevgi gösterileriyle karşılayan kalabalığa seslendi. Adaylığının kesinleşmesiyle birlikte seçim startını da verdiğini ifade eden duayen belediye başkanı “Ya Karayalçın mıydı neydi bir adam vardı, ne güzel onun izlerini siliyoduk biz. Son 2 dönemdir iyice karıştı işler, kendi izlerimizi de silmişiz arada” diyerek, yeni dönemde 20 yılın ardından hatırlayabildikleri kadarıyla Karayalçın dönemi ile mücadelenin süreceğini vurguladı. Ankara'nın en uzun soluklu Büyükşehir Belediye Başkanı Melih Gökçek, bir dönem daha aday gösterilmesinin ardından sıcağı sıcağına ilk açıklamalarını yaptı. Grup toplantısından sonra geldiği Büyükşehir Belediyesi önündeki coşkulu kitleye üzerine çıktığı seçim otobüsünden “Biz göreve geldiğimizde Ankara ne haldeydi, hepiniz hatırlıyosunuz değil mi? Bakmayın öyle yüzüme boş boş, o zamanlar neler çektiğinizi biliyorsunuz değil mi?” şeklinde sorular yönelten Gökçek, herhangi bir yanıt alamayınca konuşmasına şöyle devam etti; “İşte, böyle bir sorunumuz var maalesef... Biz de pek hatırlamıyoruz. Bakın başkanlığım boyunca 3 kere Ankara logosunu değiştirdim. Arkadaşlar uyardılar: 'Başkanım, son değiştirdiğimiz logo, ilk dönemde kendi yaptığımız logo' diye... Eskişehir Yolu’nda demirden bir heyhula vardı bak. Neydi o adam? Hah, Karayalçın... Kesin Karayalçın’ın işidir dedim. O da bizim çıktı. Hayret doğrusu... Yani oldu olucak sağda solda metro inşaatları görüyorum onu da mı ben yaptım dicem ama yok, onu biliyorum. Metro yapmadım ben 20 senedir” Yapılacak yerel seçimler sonucunda yeniden başkan olması halinde ilk olarak bu sorunu çözme konusunda önemli adımlar atacağını sözlerine ekleyen Melih Gökçek, şu an Ankara’da her taşın altından Melih Gökçek’in çıkıyor olmasının üstesinden gelebilecek kararlılıkta olduğunu vurguladı. “Valla arkadaşlara talimat verdim iyice bakıyorlar sağa sola Karayalçın döneminden bir şey kalmış mı diye. Bakalım, şu ana kadar o dönemden olmasa da Hitit Kralı 2.Hattuşa’dan kalma bazı izlere rastlamışlar. Şimdi araştırıyorlar, bu 2.Hattuşa CHP’liyse o da iş görür aslında” diyen Gökçek, problemin çözümünde bu tip farklı alternatifleri de göz önünde bulundurduğunu söyledi. Konuşmasına devam ettiği sırada dev kedi kostümlü iki şahsın otobüsün üzerine çıkarak Ankara havası oynamaya başlaması üzerine aniden telaşlanan deneyimli belediye başkanı “Kışşşt! Kışşt! O ne be! Kışşt! İyi saatte olsunlar, dev kediler görmeye başladım resmen” sözlerinin ardından hafif bir fenalık geçirdi. Bir anda olduğu yere çöken Gökçek’e ilk müdahale yine dev kediler tarafından gerçekleştirilirken, duayen belediye başkanı “Başkanım, biziz biz, sizin kediler ya, bizzat kendiniz tasarladınız ya” sözleriyle telkin edildi. Sevenlerini bir an için korkutan Gökçek’in sağlık durumunun iyi olduğu belirtildi.