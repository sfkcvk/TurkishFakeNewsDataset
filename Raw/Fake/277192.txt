Sahibi Öldükten Sonra Bir Kere Bile Mezarına Gitmeyen ve Kendine Hemen Yeni Yuva Bulan Köpeğe Tepkiler Dinmiyor İstanbul Nişantaşı’nda geçen ay kalp krizi geçirerek vefat eden Kurtuluş Türker'in(58) sahibi olduğu ve 11 senedir beraber yaşadığı sevimli köpek Boncuk'a tepkiler dinmiyor. Sahibi öldükten sonra en ufak bir mutsuzluk belirtisi göstermeyen, katıldığı cenaze namazının ardından bir daha mezara uğramayan ve yetmezmiş gibi iki sokak ilerideki başka bir evin sahipleri ile yakınlık kuran köpeğin itlaf edilmesi için sosyal medyada imza kampanyası başlatılırken, uzmanlar ise konuya daha temkinli yaklaşıyor: “Yani… Hayvan en nihayetinde…” Beklenmedik bir biçimde kalp krizi geçirerek vefat eden 11 yıllık sahibinin Teşvikiye’de kılınan cenaze namazına katılan, oradan da mezarlığa kadar sahibinin tabutunun yanında yürüyen Boncuk; civarda bulunanlar tarafından da “ay yazık kaldıramadı sahibinin ölümünü, 8 sene bekler artık mezarında ya kıyamam… “ sözleriyle takdir edilmişti.  Ancak sahibi defnedilir defnedilmez kabrin başından ayrılan hayvanın, daha sonra bir kez bile mezarlığa uğramadığının ve sokakta her yanından geçene kuyruk salladığının anlaşılması ile birlikte rüzgar tersine döndü. Çevrede bulunan vatandaşlar tarafından “Nasıl olur ya, hani sadıktı bu? Hani ondan öğreneceğimiz çok şey vardı? Neden beklemiyor bu mezar başında? Hayvan bildiğin işinde gücünde…” şeklinde tepki gösterilen köpeğin, daha sahibinin kırkı çıkmadan kendine başka bir ev bulması ise bardağı taşıran son damla oldu. Türker’in üst komşusu Belgin Sarı, “Yani eve girdiğimde yapmadığı maymunluk kalmıyordu… Yerde yuvarlanmalar, havlamalar, sevimli hareketler falan… Ama Türker ölünce şimdi beni yolda gördüğünde başka sokağa sapıyor itoğlu it, resmen sırf sahibinin arkadaşıyım diye öyle yapıyormuş, alacağı olsun” sözleriyle köpeği tanıyamadıklarını söylerken, hayvanın bu durumu hakkında açıklama yapan uzmanlar ise konuya daha profesyonelce yaklaşıyor. Veteriner Orhan Ergüzel, “Yani tepkileri anlıyoruz tabi. Yıllardır gazetelerde okunan bu tip haberler insanda beklenti yaratıyor..." diyerek tepkilere bir yönüyle hak verdiğini söylese de olayın bir başka yönüne dikkat çekmekten de geri kalmadı: 
 
"Ama şöyle de düşünmek lazım; Tamam bu hayvanın yaptığı vefasızlık diyelim, peki ölen sahibinin başında 8 sene beklemek normal mi? O da başka manyaklık… Mesela siz bekler miydiniz bu insan halinizle? Ya da kim beklemiş bugüne kadar ölen eşinin, arkadaşının yanında ki hayvandan bunu bekliyosun sen? Yani… Neticede hayvan işte…” Uzmanlar, her ne kadar kedi, kuş, at, eşşek, köpek gibi hayvanlardan yüksek beklentilere girilmemesi konusunda halkı ikna etmeye çalışsa da; sosyal medya Boncuk’un haddini aştığı konusunda ısrarlı. #AllahBelanıVersinİtOğluİt hasgtag’inde Twitter’da köpeğe tepki gösteren kullanıcılar, köpeğin bir an evvel insanlık adına uyutulması için de change.org sitesi üzerinden imza kampanyası başlatırlarken, diğer bazı yorumlar ise şu şekilde oldu:  “Tamam başına beklema ama en azından arada git bi otları yol, bi su dök di mi? vefasız köpek!” "Cenazede öyle bi formaliteden göründü, rahmetliyi daha toprağa verir vermez tüydü gitti… Yazıklar olsun” “İşte kedin olsa, hiç bu beklentiye girmeyeceksin… O direkt tavrını belli ediyor. Daha dürüst hayvan”  "Sen kim köpeksin ki sahibinin mezarına gitmiyosun. it! önce bi nerden geldiğini bil!” “Sahibi öldü diye iki ilgi gösterdik... Çok özür dilerim ama dakkasında sürtünmeye başladı. İnsaf”  ''köpekler istedi diye atlar ölmez ama işte sahibi ölüyo.. istemiştir bu köpoğlu...'' ''bir kez daha görülüyor ki, bu ülke için başkanlık sistemi şart...'' #BuKopekKiminKopegi #Besiktask #ArıncınYanındayız.... 500 takipçi 22 TL!