Beyazıt Öztürk-Candan Erçetin Kapışmasını İzlememekte Direten 9 Kişinin Saklandığı Ev Güvenlik Güçleri Tarafından Kuşatıldı Yaklaşık 1 ay önce ilk bölümünün yayınlanmasıyla beraber tüm Türkiye’yi derinden etkileyen Beyazıt Öztürk-Candan Erçetin kapışması videolarında istenmeyen sona doğru yaklaşıldı. Kapışma videolarının 7. dalgasının bu sabah başlamasının ardından halen Beyaz’a ve Candan Erçetin’e maruz kalmamış 9 direnişçi Kadıköy’de bir eve sığındı. “Bunlar niye izlemiyor ya? Alemin enayisi biz miyiz? Ne günahımız vardı da izledik o zaman?” diyen vatandaşlar tarafından gelen ihbar üzerine evi saran polis ekiplerinin grubu ikna çabaları sürüyor… Türkiye’nin gündemini yerle bir eden Beyazıt Öztürk-Candan Erçetin kapışması videolarını izlememek için Kadıköy’de bir evde 9 kişinin saklandığı ihbarını alan emniyet güçleri, derhal olay yerine intikal ederek evin etrafını sardı. Evin kuşatılmasının hemen ardından direnişçilere yönelik olarak “teslim olun” çağrısı yapan Emniyet Amiri Turhan Bayanık, binayı en kısa sürede terk edip videoları izlemelerinin herkesin lehine olduğunu vurguladı. "Arkadaşlar bakın biz de öyle yarıla yarıla izlemedik ama ne oldu dayımız Facebook'ta paylaştı, yengemiz güldü, mecburen tıkladık. Tıkladık ve çok şükür atlattık. Gelin siz de bir çırpıda bitirin bu işi, direnmenin lüzmu yok" diyen Bayanık, 76 milyonluk Türkiye'de videoyu henüz izlememiş sadece 9 kişinin kaldığının altını çizdi. Operasyonla içeri girip zorla izletme opsiyonunu her daim hazır bulunduklarını, ancak şimdilik diyalogla işi çözmenin konjonktür bakımından daha uygun olacağını söyleyen Emniyet Amiri, daha sonra elindeki megafonla direnişçilere seslendi. İşte o diyalogdan öne çıkan bazı konuşmalar: - Gençler, etrafınız kuşatıldı, uğraştırmayın bizi. Gelin izleyin şu videoyu artık hadi evladım. - İzlemek istemiyoruz ve izlemeyeceğiz, kanımızın son damlasına kadar sonuna kadar direneceğiz. - Hasbinallah… Oğlum abartmayın. Hem bu kadar adam izledi de noldu bak gel izle de işimize gücümüze bakalım hadi…   - Faşizme karşı omuz omuza! (grup, sloganla cevap verdi) - Lan ne alaka? Sinirleniyorum bak ha! Eheheh bak çok komik hem bak "Belgesel koycekler" falan diyo Candan. Bak bak uzatıyorum telefonu buradan azıcık bakıverin. - Abi anlatmayın nolur ya... Hem grubun ortak karar bu yönde - Bak bak iki kamera gördü Beyazıt Öztürk skeci üzerinden Mahir Çayan’lık taslıyo bana burada tiplere bak... Arif, Suat, kırıp girin içeri ya… Ne bu böyle çocuk mu eğleyeceğiz anasını satayım? Polisin zorla içeri girmesi tehditine de kulak asmayarak dışarı çıkmayan direnişçi grubu, Emniyet Amiri'nin akıllı manevrası ile yaklaşık 3 saat sonra çark etti. Direnmeye devam etmeleri halinde evin önüne bizzat Beyazıt Öztürk'ün getirilerek "Beyaz'ın Candan Erçetin'e Hücre Evinden Cevabı" videosunun çekileceğinin bildirilmesi üzerine kendi aralarında toplanan gruptan 3 kişi teslim oldu. Kalan 6 kişi ise en azından yalnızca ilk videoyu izleyerek serbest bırakılmaları yönündeki pazarlıklarını sürdürüyor...