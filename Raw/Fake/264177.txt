3 Haftadır İstanbullular'ın Akınına Uğrayan İhsaniye, Köyün Girişine ''Köy kahvaltısı + Sınırsız çay 35 tl'' Tabelasını Asan Şerefsizi Arıyor… İstanbul’un Çatalca ilçesine bağlı İhsaniye Köyü sakinleri, 3 haftadır ardı arkası kesilmeyen yerli turist akınının önünü bir türlü alamıyor. Bu duruma köyün girişine bilinmeyen birileri tarafından asılan “Hakiki Köy Kahvaltısı + Çay 35 TL” tabelasının sebep olduğunu iddia eden köy halkı, şimdi olayın sorumlularını arıyor. Olayla ilgili olarak düzenlediği basın toplantısında oldukça öfkeli görünen Köy Muhtarı Erhan Aytekin; "Arabasından inen ‘dayıcım bize 4 kişilik serp bişeyler' deyip bulduğu yere oturuyor. Başlarda hadi misafirperveriz diye ses etmedik. Çıkışta para falan da bırakınca tatlı da geldi ama buna can dayanmaz. 59 yaşındayım, şurada pastırma pişirmekten, bala kaymak katmaktan başımı kaldıramaz oldum. Parası batsın, muhtar adamım lan ben!" sözleriyle bir süredir yaşadıkları eziyeti gözler önüne serdi. Çok kısa sürede aşırı artan kahvaltı taleplerini ilk başta ciddiye almadıklarını söyleyen Muhtar Aytekin, gelen insanları “tatilden dönüyordur heralde” ya da “bayram ya ondandır”a yorarak, yılanın başını erken ezemediklerini vurguladı. Aytekin, tabelayı fark ettiklerinde 150 hanelik köy olarak çoktan kendilerini gece-gündüz İstanbullu doyurmaya adadıklarını söylerken, “Ayakları kesilsin diye gelen müşteriye it gibi davranmaya başladık. Siparişlerini 1 saatten önce getirmiyoruz, kafalarına atar gibi servis yapıyoruz ama İstanbuldan geldikleri için o da fayda etmiyor. Adamlar alışık zaten o muameleye. Sopayla kovalasak gene boş..." dedi ve ekledi: "Orhan, şu boynuna eşarp bağlamış adama da git bi bak ne istiyor ya... 20 dakikadır eli havada gözümün içine bakıyor, kırıcam en sonunda kafasını o olacak..." Köy olarak şu ana kadar 4 gazete pazar eki, 3 yemek dergisi, 3 de televizyon gurmesi ağırladıklarını söyleyen Aytekin, “Bunlar da olumlu not verince artık iyice önünü alamaz olduk. Çekirge sürüsü gibi daldılar ekinimize. Tarlaların yanında yetişen çalıları bile organik diye koparıp koparıp yiyorlar...” ifadelerine yer verdi. Kendilerine bu oyunu oynayanı er geç bulup adalet önüne çıkaracaklarını da sözlerine ekleyen İhsaniye Köyü Muhtarı, sulama meselesi yüzünden bir süredir aralarında ihtilaf bulunan komşu Gümüşpınar Köyü'nün ise şu an en ciddi şüpheli konumunda olduğunu dile getirdi. Aytekin, son çare olarak 1 haftadır tarhana çorbasının kasesini 35 TL'den sattıklarını ve bu sayede bir kısım şehirliyi köyden uzaklaştırmayı başardıklarını söylerken, karşıdan gelmekte olan büyük bir kafileyi fark ederek basın toplantısına ara verdi. “Oğlum geliyorlar, saklanın” diyerek köy halkını uyaran Aytekin, eline aldığı “Hakiki Köy Kahvaltısı + Sınırsız Çay 35 TL” tabelasını kafileye göstererek bir sonraki köye doğru koşmaya başladı. Haber yayınlandığı sırada muhtar ve arkasında oluşan 5 km’lik kuyruk arasındaki nefes kesen kovalamaca devam ediyordu...