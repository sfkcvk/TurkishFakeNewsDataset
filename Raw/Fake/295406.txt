Saray'dan Döndükten Sonra Mahalle Hayatına Adapte Olamayan Muhtarlar İçin Rehabilitasyon Merkezi Kuruldu... Türkiye'nin bir süredir başını ağrıtan ''Ak Saray'dan döndükten sonra mahalle hayatına adaptasyon sorunu yaşayan muhtarlar" hakkında nihayet somut bir adım atıldı. Ak Saray'da Cumhurbaşkanı Erdoğan'la bir araya gelip Türkiye'nin küresel ve bölgesel çıkarları, Ortadoğu, enerji sorunu, Merkez Bankası'nın faiz politikası, doğum kontrolü gibi başlıklarda bilglendirildikten sonra mahalllerine dönerek ikametgah verme konusunda sıkıntı yaşayan muhtarlar, artık profesyonel ellere emanet. Sağlık Bakanlığı bünyesinde İstanbul Zeytinburnu'nda hizmete sokulan "Recep Tayyip Erdoğan Muhtar Rehabilitasyon ve Topluma Kazandırma Merkezi"nin açılışını Sağlık Bakanı Mehmet Müezzinoğlu yaptı. Açılışta yaptığı konuşmada, bir süredir vatandaşların yoğun şikayet konusu olan, "gerçeklik algısını yitirmiş muhtarlar" problemiyle bundan böyle daha etkili bir şekilde mücadele edileceğini belirten Müezzinoğlu, rehabilitasyon merkezinde verilecek sağlık ve destek hizmetleriyle ilgili de bilgiler verdi. Müezzinoğlu, 200 yatak kapasiteli olarak hizmete alınan merkezde ilk etapta durumları acil öncelikli olan 117 muhtara rehabilitasyon hizmeti verileceğini açıklarken, daha sonraki aşamada ihtiyaca göre ek binalarla yatak sayısının artırılabileceğini de sözlerine ekledi. Merkezde uygulanacak tedavi ve bakım süreçleri sonunda muhtarlara kim olduklarını ve tam olarak ne iş yaptıklarını hatırlatarak sosyal hayata geri kazandırmayı hedeflediklerini vurgulayan Sağlık Bakanı, bu süreçte muhtarların her türlü iletişim aygıtından uzak tutulması, elektroşok ve hipnoz gibi yöntemlerle yakın geçmişe ait hafızalarının silinmesi ve bol bol mahalle dizisi izletilmesi gibi çeşitli yöntemlerden faydalanılacağını ifade etti. Açılış töreninin ardından ilk hastalarını akşam saatlerinde kabul eden merkezde ilk etapta tedavi görme şansı bulan muhtarlardan bazıları ise şunlar:  1 ay kadar önce kendisine iletilen tüm evraklara "Büyük oyun görüldü" kaşesi basmasının ardından, ağzından köpükler saçarak yere yığıldı. O günden beri kimseyle konuşmuyor ve sadece "Milli irade" sözcüğüne gülümseyerek tepki veriyor.  Saray'a gittiği gün sigarası da elinden alınan H.U, Putin'in son açıklamalarının ardından sinirlenerek eşini dövdü. Sonraki günlerde ise muhtarlığın kapısına gelerek ikametgah isteyenlere angajman kurallarını ihlal ettikleri gerekçesiyle tükürdü.  Saray'dan döndüğünün ertesi gününden itibaren 'İtibarımız önemli, itibar lazım' şeklinde sayıklayan deneyimli muhtar, 19 gün kadar önce prefabrik muhtarlık binasını benzinle ateşe verdi. Daha görkemli bir muhtarlık binası için mahalleliden zorla para toplamaya çalışırken, adam yaralama ve gasp suçlamalarıyla göz altına alındı.   Dün akşam saatlerinde oğlunun aracına 50 liralık benzin aldığını öğrenen Y.A, "Sen benim ailemi IŞİD'dan petrol alma suçlamasıyla mı karşı karşıya bırakıcan lan" sözleriyle talihsiz genci darp ettikten sonra arabayı kurşun yağmuruna tuttu.