Askerliğini Orduevinde Garson Olarak Yapan Genç, Tam Bir Ölüm Makinesine Dönüştü Türkiye bugünlerde Afyon'un Sandıklı ilçesinde yaşayan Ersin Özbükey(21) adlı genci konuşuyor. Kara Kuvvetleri Komutanlığı'na bağlı bir orduevinde garson olarak gerçekleştirdiği askerlik görevinden geçtiğimiz Şubat ayında terhis olduktan sonra baba ocağı olan Sandıklı'ya dönen Özbükey'in, o günden bu yana tam bir ölüm makinesine dönüşmüş olması tüm yurtta şaşkınlıkla karşılandı.

 

Dün öğlen saatlerinde ailesi tarafından düzenlenen basın toplantısında medya mensuplarının sorularını yanıtlayan Özbükey, geçtiğimiz haftaya kadar tam bir ölüm makinesine dönüştüğünden kendisinin dahi haberi olmadığını ifade etti. Ersin Özbükey, durumu geçen Cuma sabah saatlerinde ailesine ait olan bakkal dükkanının başında dururken tesadüfen fark ettiğini belirtti ve ekledi: "Askerliği İzmir'de orduevinde garson olarak yaptığım için önce biraz şaşırdım, bir süre duruma uyum sağlamaya çalıştım. İşte o ara, bir 10-15 dakika sonra zaten dükkanda ve yakın çevresinde sağlam adam kalmamıştı."

 

Askerlik görevini ifa ettiği dönemde özel bir eğitim alıp almadığı yönündeki sorulara karşılık kendisinin esas sınıfının garson er olduğunu hatırlatan Özbükey, verdiği "Acemide yanaşık düzen eğitimi aldık, üç atışı yaptık. Ordu cimnastiği, koşu filan da vardı ama yani öyle tam bir ölüm makinesine dönüştürecek bişey hatırlamıyorum. Ekseriyetle taş toplayıp ot yoluyorduk. Ustada tabi farklı; sabah 8 akşam 8 arası garsonluk yapıyordum, arada öğlen bir saat yemek arası. Son iki ay kolluk tutmaya başladım, piç torunlar gelince mıntıkadan filan da düştük işte. Has torundan sonrası da yatış zaten. Bayağı kebap askerlik yaptım aslında..." yanıtıyla, aynı yer aynı adamlar olsa yine gideceğinin sinyallerini verdi.

 

"Durup dururken nasıl tam bir ölüm makinesine dönüştüğümü inanın ben de anlamadım. Halen geceleri uykumdan sıçrayarak uyanıyorum." diye dert yanan Özbükey, "Ailemin ve yakın çevremin desteği olmasa bir noktada kafayı yemem an meselesiydi. Zira acemi birliğinde ikisi karavana olmak üzere üç atış yapmış olmak dışında hayatta elime silah almışlığım yok. Yakın dövüş gibi şeyleri de herkesten fazla bilmiyorum; Van Damme filmlerinden, Kurtlar Vadisi'nden, bunlar da sırf televizyondan gördüğümüz kadarıyla..." şeklinde konuştu ve, "ama tersim hakkaten çok pistir benim." sözleriyle içerisinde bulunduğu kimlik bunalımına dikkat çekti. 

 

Halen ailesine ait olan bakkal dükkanını işleten gencin tam bir ölüm makinesine dönüşmesi hakkında Genelkurmay, "Asker ocağının havasından suyundandır" açıklamasıyla yetinirken, Taraf Gazetesi'nin konuyla ilgili olarak ortaya atacağı iddiaların yeni bir tartışmanın fitilini ateşleyeceğine şimdiden kesin gözüyle bakılıyor.