Türkiye Atom Enerjisi Kurumu'ndan CERN'e: "Higgs bozonu mu nedir, tam olarak ne oluyor bu şimdi?" Geçtiğimiz hafta içerisinde CERN tarafından bulunduğu açıklanan Higgs Bozonu ile ilgili tartışmalara bu sabah Türkiye Atom Enerjisi Kurumu da (TAEK) katıldı. Kurumun merkez binasında basın mensuplarının karşısına geçen Projeler Müdürü Prof. Dr. Muhsin Ayban ellerinden geldiğince gelişmeleri takip etmeye çalıştıklarını belirtirken, "Son zamanlarda bir Higgs Bozonu'dur gidiyor ancak işin aslı ne olup bittiği konusunda net bir fikrimiz yok. CERN'den rica etsek, bizim için şöyle üzerinden bir kez daha geçseler çok seviniriz." diyerek, kendilerine yardımcı olunması için çağrıda bulundu.

    

CERN'deki bilim insanlarının işlerinin başından aşkın olduğunu bildiklerini de ifade eden Profesör Ayban, "Aslında illa bizzat gelip onlar anlatsın diye bir şey yok. Türkiye'de de bu işi anlayan biri varsa, buyursun gelsin. Kapımız her zaman açık" derken, konu hakkındaki açıklamalarına şu şekilde devam etti:
 
"Arkadaşlar inanın o atom dediğiniz şeyin için son derece karışık. Nötronu ayrı dert, protonu ayrı dert. Bir de şimdi bozon çıktı başımıza... Yani konuyu bir anlasak belki de Türkiye'nin Higgs Bozonu yataklarının dünyanın en zengin yatakları olduğunu, ama bunu çıkarttırmadıklarını söyleyeceğiz ama ondan da tam emin değiliz. Bu bozon olayını gerçekten bilen, anlayan biri varsa ona buradan sesleniyorum. Gelsin yarın başlasın işe, KPSS falan aramıcaz. Emekliliği, ikramiyesi var, Ayvalık'ta kampı var... Var da var... Öyle boş beleş bir kurum değiliz Allah'a bin şükür..."

 

Kurum olarak bozon ile ilgili araştırma görevini en başta Nükleer Fizik Dairesine yolladıklarını ancak dairenin "Bu tam bizim alanımız değil, optikçiler bir baksın cevabını verdiğini sözlerine ekleyen Ayban, "Valla kimse ne olduğunu bilemediği için bozon dosyası daire daire dolaşıyor. Bir paraf atan hoop başka daireye iletiyor... Dosya, en son basit makineler dairesine kadar gitmiş..." şeklinde konuştu. Basit Makineler Dairesinin " Ya allah aşkına bizim ne alakamız olabilir? Biz burada boş vakitlerimizde, personelin bozulan tost makinesini, radyosunu tamir eden bi birimiz" cevabını verdiğini hatırlatan Profesör 
Ayban, o noktadan sonra bu işin kendilerini aştığını anladıklarını kaydetti.
 
Son olarak, havaların da ısındığı bir dönemde biraz da rehavete kapıldıklarını samimiyetle dile getiren atom karınca lakaplı Profesör Ayban, "İnanın şu sıcaklarda defterin, kitabın kapağını açasımız gelmedi. Bu son konulara tam bakamadık. Söylemesi ayıp, bizim için şu bozonu biraz anlatsalar çok makbule geçer... Ya da olmadı, güzel not tutan birileri varsa, biz oradan da çalışır, diğer ülkelere yetişiriz." sözleriyle, konunun üzerine kararlılıkla gideceklerinin sinyalini vermiş oldu.