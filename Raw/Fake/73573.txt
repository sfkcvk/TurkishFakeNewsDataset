Türkiye'nin İlk ''Fan Club'' Kurucularından Bedia Ferhan, 96 Yaşında Hayata Gözlerini Yumdu... Türkiye'nin ilk Fan Club kurucularından Bedia Ferhan, bir süredir mücadele ettiği kalp yetmezliğine yenik düşerek, tedavi gördüğü hastanede dün gece hayata gözlerini yumdu. 96 yaşında aramızdan ayrılan Ferhan, yaşamı boyunca kurulabilecek 50'den fazla Fan Club bulmayı başararak Türk Fan Club'cılığının gelişmesine önemli katkılarda bulunmuştu. 1915 yılında İstanbul'da doğan Bedia Ferhan, henüz 16 yaşındayken dönemin sınırlı sayıdaki ünlü ismine yazdığı yüzlerce mektup ve imzalattığı fotoğraflarla dikkatleri üzerine çekti. Hayran olma konusundaki bu sıradışı yeteneği Ferhan'a, o yıllarda yürütülen "devlet eliyle Fan sınıfı yaratma" politikasının da etkisiyle yurt dışında eğitim görerek kendini geliştirme şansı kazandırdı.   Avrupa'da bulunduğu süre içerisinde özellikle Fransa ve Almanya'daki cemiyet hayatını ve çeşitli Fan Club ekollerini yakından tanıma ve inceleme şansı bulan Ferhan, Avrupa'daki iç karışıklıklar nedeniyle Fan Club'ların tam olarak ne yaptığını anlayamadan, 1937 yılında yurda dönerek çalışmalarını memleketinde sürdürdü. Bedia Ferhan, 1994 yılında kaleme aldığı "Bir Ömür Böyle Geçti" adlı otobiyografik eserinde Avrupa'ya gidiş öyküsünü şöyle anlatıyor:   "Lise son sınıfta idim. Dönemin maarif Vekili (şimdiki adıyla Milli Eğitim Bakanı) okulumuzu ziyaret etmiş idi. Öğretmenlerimizle konuşarak bizler hakkında malumatlar istemişler. O dönem başmuavin olan Tevfik Fahri Bey bütün arkadaşlarımızla ilgili övgü dolu şeyler söyledikten sonra benim için 'Bir de bu Bedia hanım kızımız var. Kendisi de pırıl pırıl bir Cumhuriyet kızı ancak maalesef pek dersle, ilimle falan alakası yok. Ekseriyetle cemiyet hayatına meraklı. Defalarca, ders kitapları arasında ecnebi ve Türk bir çok artistin resimlerini yakaladık. Derste bunlara bakarak meşgul oluyor. Sorsanız hepsinin hayatını bülbül gibi şakır, hatta bazılarının sadece ismi bile zikredildiğinde heyecanlanır' demiş. Sonraki sene sınıfımızın tamamı burslu olarak Avrupa'ya bilim ve fen tahsil etmeye gönderilirken, 'Sen de git bir şeylerle uğraş kızım' diyerek beni de araya kaynattılar. Çok güzel yıllardı nitekim..." Türkiye'ye geldikten sonra 3 arkadaşıyla birlikte ülkemizin resmi anlamda ilk Fan Club'ı sayılan "Keriman Halis Fan Club"ı kuran Ferhan, kulübün Keriman Halis ile buluştuğu ilk gününde Hanımefendilerine sarılıp ağlayarak, bugünkü Fan Club'lar için de önemli bir geleneği başlatmış oldu. İlerleyen yıllarda da boş vakti bir hayli fazla olan Ferhan, başta Kerime Nadir, Ahmet Muhip Dıranas, Safiye Ayla ve Ajda Pekkan olmak üzere o dönemin birçok ünlü ismi için kurulan Fan Club'larda aktif görevler üstlendi.   50'li yıllarda çıkan "Heyran" mecmuasında 3 ay boyunca başyazarlık görevini yürüterek hayatı boyunca ilk ve son kez Fan'lıktan para kazanan Bedia Ferhan, hayatının son dönemini Fan Club yerine Fun Club yazanlarla mücadeleye vakfetmişti.