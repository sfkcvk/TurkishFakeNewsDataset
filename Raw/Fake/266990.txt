'Bedellide FLAŞ Gelişme!!!' Başlıklı Bütün Link'lere Tıklayan Efe Günok(29), Bugüne Dek Bilinmeyen 1.400 Yeni Haber Sitesi Keşfetti... Bedelli askerlik konusunda her gün heyecanla yeni bir haber bekleyen yüzbinlerce isimden biri olan genç bankacı Efe Günok, deneyimlerini bir kitapta topladı. Özellikle son iki yıldır gördüğü tüm bedelli askerlik haberlerine tıklayarak, bugüne dek Türkiye’de varlığı bilinmeyen 1.400 kadar haber sitesini ortaya çıkarmayı başaran Günok, bu alanda şu ana dek yapılmış en kapsamlı araştırmanın da sahibi oldu. Kitabının lansmanında gazetecilerle bir araya gelen çiçeği burnunda araştırmacı-yazar Efe Günok, “Arkadaşlar, gerçi söylememe gerek yok ama lütfen bu kitabın haberini de 'Bedellide FLAŞ Gelişme!!!' başlığıyla vermeyi unutmayın. Başlığa tıklayıp da haberi okuyan önce bi küfredecek yine ama olsun. Alışıklar nasılsa... ” diyerek sözlerine başladı. Üniversiteden mezun olduğu günden bu yana bedelli haberlerini takip ettiğini belirten genç yazar, araştırma temposunun hızlandığı son iki yılı ise şöyle özetledi: “Bakın bedelli takibi hiç öyle kolay bir şey değil arkadaşlar. Sabah kalkar kalkmaz başlayacaksın haber sitelerini taramaya. Bütçe açığını, Cari açığı, hazinenin döviz stoğunu, dış borç ödeme vadelerini sürekli takip edeceksin. Hükümetin ne kadar paraya ihtiyacı varsa bedelli ihtimali o kadar yüksek demektir. Sonra bakacaksın Milli Savunma Bakanı, Genelkurmay Başkanı, Bülent Arınç, Numan Kurtulmuş o gün ne yapıyorlar, programları nasıl, bir açılışa falan katılacaklar mı? E öte yandan Davutoğlu ne diyecek? Acaba gününde mi? Ters zamanına denk gelirse ‘Bedelli yok’ falan diyebiliyor çünkü… Tayyip Erdoğan en zoru. Toplamda bakınca ‘Ne demek benim dar gelirli vatandaşım askerlik yapacak, zenginler yapmayacak öyle mi? Biz, bu anlamda bedelli bekleyenleri mağdur etmeyeceğiz. Savunma Bakanıma talimat verdim. Asla çıkmayabilir. Seçimden önce kesin çıkar’ demiş durumda kendisi…” Genç yazar, doğru ve güncel bilgiye ulaşabilmek adına bir noktadan sonra nerede bir bedelli linkiyle karşılaşsa tıklamaya başladığını ve bugüne dek toplam 1,417 adet farklı haber sitesine ulaştığını ifade etti. “Sizler bir insanın ‘Bedellide müjde’ linkine tıklayıp ErzurumSesHaber.com’a yönlenmesinin ne demek olduğunu bilemezsiniz. Bir kez olsun ‘İşte bedellinin detayları’ bağlantısıyla gittiğiniz 213Haber.com’dan cinsel güç arttırıcı alıp çıktınız mı?” diyen Günok, kitabında siteleri tanıtmanın yanı sıra, bedelli bekleyen birinin o sitelerde yaşadığı deneyimleri ve umut ve umutsuzluk arasında sert devinimlerle salınan ruh halini de yansıtmaya çalıştığını dile getirdi. Basın toplantısına kitaptan çeşitli bilgiler aktararak devam eden Efe Günok’un paylaştığı kimi önemli detaylarsa şöyle: - 1,417 haber sitesinde bugüne dek bedelli askerlik 2972 kez çıktı, 4206 kez çıkmadı. Ancak umutsuz olmaya gerek yok zira, 8479 haberde de “Düşünülüyor, planlanıyor, açıklanacak, masada, görüşülüyor” ibareleri geçmekte. - “Bedelli askerlik bekleyenler! Flaş gelişme!” şeklinde haber başlığı atan sitelerle “Kredi kartı mağdurlarına müjde!” başlığı atanlar %94 oranında aynı. Bu haber sitelerini özellikle bedelli bekleyen oğullarla, hafta sonları market broşürü inceleyerek tava yoğurdunun en ucuz hangisinde olduğunu tespit etmekten haz duyan emekli babaların ortak kullandığı düşünülüyor. - Askerliğini yapmış kimi site sahipleri, bedelli bekleyenlerin duygularıyla oynamaktan maalesef çekinmiyor. “Bedelli çıkıyor mu” linkinden “Nah” işareti yapan teyze çıkma oranı %9. Bu haberlerin altındaki “Ben yaptım, paşa paşa gidip yapacaklar” yorumları ise takriben 4,200 adet. - Tüm reklam gelirini bedelli haberlerine gelen hitlerden elde eden yerel haber siteleri mevcut. Bayburt’tan Isparta’ya geniş bir yelpazede yer alan bu yerel haber kaynaklarının oluşturduğu lobinin, bedellinin çıkışını kasten uzattırdıklarına dair yoğun şüphelerim var. Bir sonraki kitabımı da bu konuya ayırmayı düşünüyorum - BedellideBugün, BedelliHavadis, BedellininSesi gibi çeşitli ‘fake’ siteler, bilgisayarlara virüs bulaştırabiliyor. Virüsün kapalı bilgisayarları sabah 05:30’da marş sesleriyle açtığı, World of Warcraft gibi çeşitli oyunların içine askeri inzibat yerleştirdiği ve Facebook üzerinden Milli Savunma Bakanlığı Asker Alma Dairesi Başkanı Kurmay Albay Taci Erbulan’a arkadaşlık teklifi yolladığı biliniyor.