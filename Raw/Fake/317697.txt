İlhan Cavcav'ın Ölüm Haberiyle Sarsılan Afrika'ya İlk Teselli Cumhurbaşkanı Erdoğan'dan: ''Merak etmeyin, yakında transfer yetkisini de ben alıyorum..." 1978 yılından bu yana Gençlerbirliği başkanı olan ve Afrika'dan sayısız ismi Türk ve Dünya futboluna kazandıran İlhan Cavcav’ın ani vefatı kara kıtayı derinden sarsarken, ilk teselli Cumhurbaşkanı Erdoğan’dan geldi. Tanzanya''da konuşan Erdoğan, yeni anayasa ile birlikte kıtadan Türkiye’ye getirilecek futbolcularla ilgili tüm yetkilerin de kendisinde olacağını belirterek konuyla bizzat ilgileneceğini ifade etti. Afrika temaslarını sürdürmek üzere bugün Tanzanya’ya geçen Cumhurbaşkanı Recep Tayyip Erdoğan, mevkidaşı Ngonbe Madunga ile ortaklaşa basın toplantısı düzenledi. Toplantı evsahibi Madunga’nın yaptığı konuşmayla başladı. Böyle bir günde, içinden ekonomik işbirliği, yatırım falan gibi konular konuşmak gelmediğini belirten acılı Devlet Başkanı, “Değerli futbol adamı İlhan Cavcav’ı, Afrika Aslanımızı kaybettik. İçimiz yanıyor...” sözleriyle Gençlerbirliği başkanının vefatına dair yaşadıkları üzüntüyü dile getirdi. Ngonbe Madunga, Merhum Cavcav'ın transfer politikasının kendileri dahil bir çok Afrika ülkesinin temel geçim kaynaklarından biri olduğunu ifade ederken, Gençlerbirliği’nin kıtaya maddi katkısının Birleşmiş Milletler'den daha büyük olduğunu da sözlerine ekledi. Madunga, gözleri dolu bir halde “Her ölüm erken ölümdür ama İlhan Başkan'ın vefatı hepsinden erken oldu. Tüm Afrika için yeri doldurulamayacak bir kayıp oldu...” derken, araya giren Cumhurbaşkanı Erdoğan bir anda basın toplantısının havasını değiştirdi.  “Bakınız buradan Sayın Madunga şahsında bütün Afrika’ya sesleniyorum. Metin olun, dik durun. O iş inşallah bundan sonra bende olacak” diyen Erdoğan, açıklamalarını şöyle sürdürdü: “Yeni anayasa taslağında Türkiye'deki diğer yetkilerle birlikte futbolcu alım-satım yetkisinin de bana devredilmiş olması lazım. Tam bakmadım ayrıntısına ama sorun değil, edilmediyse de Başkan olduktan sonra hallederiz nasılsa. Afrika'yı boş bırakacak, sahipsiz bırakacak değiliz. Biliyorsunuz benim zaten bir futbol geçmişim var. Kimin kumaşı iyidir, kim gelecek vaat eder az çok anlarım. Yoğun mesaim arasında vakit ayırıp bu işi de halledeceğim inşallah. Kendim gelemezsem de dışişleri bakanım muhakkak benim adıma futbolcu izlemek için sık sık ülkelerinizi ziyaret edecek. İnşallah rahmetli İlhan Cavcav'ın yokluğunu size hissettirmeyeceğiz...” Sözlerini “Benim bir huyum vardır, bilenler bilir. Bir şeye söz verdiysem, derhal uygulamaya geçerim” şeklinde bitiren Erdoğan, ardından danışmanlarından bir futbol topu istedi. Topun derhal temin edilmesinin ardından Tanzanya kabinesiyle toplantı salonunda paslaşmaya başlayan Cumhurbaşkanı, Devlet Başkanı Madunga’nın kumaşının iyi olduğunu, biraz kendine bakarsa Kasımpaşa için devreye girebileceğinin de müjdesini verdi. Haber yayına hazırlandığı sırada Tanzanya Kabinesi ile Türk Heyeti arasında başlayan maç Cumhurbaşkanı Erdoğan’ın birbirinden şık 2 golüyle 2-0 devam etmekteydi.