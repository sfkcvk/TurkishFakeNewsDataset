Bir Felsefe Mezunu Daha Hayal Kırıklığına Uğradı: ''Hani MİT’e falan girebiliyorduk?'' “Felsefe tarihinin en büyük filozoflarından Sokrates de aylakmış, işsizmiş demek ki felsefecilerin talihsizliği Antik Yunan’a dek dayanıyordu, bilemedik, cahildik felsefi sözlerin rengine kandık” ifadelerinde bulunan Ankara Üniversitesi Felsefe bölümü mezunu 4 yıllık işsiz Harun Kopgel, fular takıp, anlaşılmaz cümleler kurarak kreatif direktör, eleştirmen olacağına dair umudunu tam 4 yıl boyunca korumuş. Ancak iş başvurusunda bulunduğu şirketlerin aramaması onu kuşkulandırmış ve ömür boyu “Felsefe ne ola ki? Şimdi siz ateist misiniz?” sorularıyla boğuşan bir  işsiz olarak kalacağı düşüncesine sürüklemiş.  Halen Kariyer.net'teki gizli firma ilanlarına belki MİT’tir hayaliyle başvurduğunu ve CV’sine de okuduğu bölüm dışında “Ne iş olsa yaparım abi” yazdığını belirten Kopgel yıllardır kimsenin aramamasına hayli içerlemiş durumda. Kopgel, “İş olanaklarınız aslında iyi, hatta MİT felsefe bölümü mezunu arıyor” diyen felsefe hocasına da dargın olduğunu belirtti.