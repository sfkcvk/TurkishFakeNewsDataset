Pakistan'ı Sarsan Tecavüz Olayı Ülke İçindeki Tartışmaları da Alevlendirdi: ''Burka hatları çok mu belli ediyor?'' Dün akşam Pakistan'ın Başkenti İslamabad'da tecavüz edilerek öldürülen Ghazala Nasaeem(21), bir anda ülke gündeminin en tepesine oturdu. Genç kızın ölümünün ardından binlerce Pakistanlı tepkilerini sokak protestolarıyla gösterirken, kadına şiddet ve cinsel saldırıların önüne geçmek için de bir dizi önleyici uygulama masaya yatırılmış durumda. Pakistanlı kadınların tercih ettiği burkanın, vücut hatlarını ortaya çıkardığını iddia eden Kadın ve Aileden Sorumlu Bakanlık, burka üzerine duşakabin ya da kadın etrafına örülecek kafes seçeneklerine olumlu baktıklarını açıkladı. Genç kızın saldırıya uğradığı sokakta bir araya gelen binlerce Pakistanlı erkek, kadınlara uygulanan şiddete bir son verilmesi için acilen bir şeyler yapılması gerekliliğinin altını çizdi. Protestocularla birlikte yürüyen Kadın ve Aileden Sorumlu Bakan Abdül Kayyum Yusuf, kadınlara karşı uygulanan cinsel istismarın en önemli nedeni olarak, henüz kadınları tam olarak sokaklardan uzaklaştıramamaları olduğunu belirtirken, Bakan olarak tüm sorumluluğu üzerine aldığını ve gerekeni yapacağını ifade etti. ''Maalesef ne kadar istemesek, ne kadar azaltmaya çalışsak da kadınlarımız bir şekilde dışarı çıkmak zorunda kalıyor'' derken yaşadığı üzüntü her halinden belli olan deneyimli Bakan, hiç değilse yeni Ghazala'ların olmaması için kadınları korumak adına yapılması gerekenleri şöyle anlattı: ''Yani arkadaşlar, her ne kadar burka iyi güzel desek de, demek ki yeterli değil. Şimdi bir erkek olarak ben de itiraf edeyim; şöyle alıcı gözle baktın mı yine kadının vücudu.. Hadi vücudu olmasın, en azından içinde bir kadın olduğu belli. Son yaşadığımız olaylarda da görüyoruz ki, bu yanlış. Biz ya bu burkanın etrafına duşakabin gibi ya da ne bileyim, çelik kafes gibi bir şey örmeliyiz. Ha, belki bu ilk etapta çok maliyetli olabilir ama hiç değilse bazı kadınlarımız buzdolabı mukavvası ile bir yerlerden başlayabilirler. Bakalım, buzdolabı mukavvasına da hallenen oluyor mu; ona göre sonra daha kalıcı çözümleri araştırırız... Protesto gösterilerinde bir araya gelen Pakistanlı erkeklere de teşekkür etmeyi ihmal etmeyen Bakan Yusuf, ''Bakın burada, bu meydanda bir tane kadın yok, dolayısı ile ağlamak da yok, taciz-tecavüz de yok'' derken, kendisiyle benzer hisleri paylaşan Bob Marley'in de canının rahmet istediğini belirterek, eylemcilerle birlikte Fatiha okudu. Bakan daha sonra ''E hadi okumuşken, bi Fatiha da sevgili kızımız Ghazala için okuyalım'' sözleriyle ellerini bu sefer hayatını kaybeden genç kız için kaldırdı. Duanın ardından ''Rahmetli belki çok erken ayrıldı aramızdan ama bugün yas tutma değil, kararlılıkla adım atma zamanıdır'' diyen Yusuf, konuşmasını şöyle sonlandırdı: ''Kadınlarımıza sesleniyorum: Onlar da bu tip olaylardan kendilerine ders çıkartmalı. Misal burkayı saten kumaştan seçip... Nasıl desem her hareketlerinde... Yani şöyle düşünün... Orada hareket eden kalçalar var yani... Neyse... Ne diyordum, evet kafes iyi bir çözüm gibi. Kadınlarımıza burada da iş düşüyor. Kafeslerini bol kesim seçip, kafes tellerinden dışarıya para üstü falan uzatırken parmak uçlarının görünmemesine... Ya biz bunları direkt evden çıkartmasak mı ya?''