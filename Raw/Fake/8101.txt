Kamuoyunun Kıyamet Beklentilerine Cevap Veremeyen CERN'de Olağanüstü Genel Kurul Sesleri Kısa adıyla CERN olarak bilinen Avrupa Nükleer Araştırma Merkezi'ndeki Büyük Hadron Çarpıştırıcısı'nda yapılan deneylerde bir türlü dünyanın sonunun getirilememesi kamuoyunun tepkisini çekerken, kurum içinde de sert tartışmaların yaşanmasına neden oluyor. 
 
Milyonlarca Euro harcanarak yapılan deneyler sonucu ortaya çıkacak karadelik veya kuramsal bir cisimciğin dünyamızı yutup yok edeceği, hiç olmadı ateş topuna çevireceği yönünde kamuoyunda oluşan güçlü beklenti, yerini yavaş yavaş hayal kırıklığına bırakırken, CERN içerisinde de olağanüstü genel kurul sesleri her geçen saat daha da yüksek sesle telaffuz edilmeye başlandı.
 
Yaşanan başarısızlık nedeniyle toplu halde istifası gündeme gelen mevcut CERN yönetimi, bu sabah bir basın toplantısı düzenleyerek söylentilere açıklık getirmeye çalıştı. Toplantıda basın mensuplarına seslenen CERN yönetim kurulu başkanı Prof. Dr. Steve Myer, şu an istifa konusunun gündemlerinde olmadığını ancak tartışmalara son vermek ve güven tazelemek için gerekirse olağanüstü genel kurula gitmekten de çekinmeyeceklerini belirterek, CERN camiasını ve bir an evvel yok olmayı bekleyen kamuoyunu biraz daha sabırlı olmaya davet etti.
 
"Tepkileri çok iyi anlıyorum ama şu da unutulmasın ki koskoca dünyayı tek seferde götürmek o kadar kolay değil. Ben de isterim, keşke elimin altında bir tuş olsa da bassam uçursam bütün gezegeni ama öyle olmuyor işte, böyle önemli projeler çok büyük hazırlık ve özveri istiyor.Sabırlı olmak lazım. Herkesin bilmesini isterim ki bütün fizikçi arkadaşlar canı gönülden çalışmalara devam ediyorlar. Hatalarımızdan ders alarak ilerliyoruz."
 
Toplantı sonrası basın mensuplarının sorularını yanıtlayan Myer, kamuoyundaki zaman yolculuğu ve ışınlanma yönündeki beklentiler ile ilgili bir soruyu  da ”Şu anda önceliğimiz dünyayı yok etmek olduğundan diğer işlere pek sıra gelmedi ama hiç bir şey yapmadık da diyemem. Projede görev yapan bir Alman arkadaşı 2 saat kadar önce moleküllerine ayırdık. Bir yerlere ışınlandığını umuyoruz. Son durumunu elektron mikroskobu ile takip edip,toparlama çalışmalarına hız verdik, şimdilik herhangi bir olumsuzluk yok.” şeklinde yanıtlayarak, açıklamalarına son verdi.