Tüm Bakanların Birbirlerinin Görevini Devralmasının Ardından Hükümetin Tekrar Karılacağı Açıklandı... Dün akşam beklenmedik şekilde istifa eden Efkan Ala'nın yerine Çalışma Bakanı Süleyman Soylu, Süleyman Soylu'nun yerine de eski Sağlık Bakanı Mehmet Müezzinoğlu'nun getirilmesinin ardından Ak Parti hükümetinde yeni yol haritası da belli oldu. Partideki herkesi her göreve adapte etmek isteyen AKP kurmayları, tüm bakanların birbirinin görevini devralmasının ardından bakanlıkların tekrar karılacağını açıkladı... Büyük bir sürpriz yaparak istifa kararı alan Efkan Ala bugün düzenlenen bir törenle görevini Süleyman Soylu'ya devrederken, AK Parti Merkez Yürütme Kurulu Başkanı Nafiz Daragün ise hükümetteki son gelişmeleri aktardı. Öncelikle, partilerinde artık her bir milletvekilinin, her yerde görev yapabilecek seviyeye geldiğinin altını çizen Daragün, ''kişilere bağımlı görev anlayışının'' bundan böyle geride kaldığını kaydetti. Ak Parti'nin bir şahıs değil sistem partisi olduğunu özellikle vurgulayan deneyimli isim, kuruluşlarından bu yana geçen 15 yıl içerisinde yenilenen vizyonlarını ise şu şekilde aktardı: "Bizde isimler önemli değil. Herkes herkesin görevini yapacak şekilde bir sistem oturttuk. Klasik sistemde mesela Sağlık Bakanı'nın sağlıkla ilgili, Dışişleri Bakanı'nın uluslararası ilişkilerle iilgili bir insan olması gerektiği gibi bir önyargı var. Biz bu statükocu anlayışı tamamen yıktık. Her bakanımızı dönüşümlü olarak bütün bakanlıklarda kullanmak suretiyle hem onların sıkılmasının önüne geçtik hem de varsa farklı yeteneklerini keşfetmeleri için uygun bir ortam sağladık....'' Bir zamanlar Başbakanlık yapan Ahmet Davutoğlu'nun, bugün sadece herhangi bir Konya milletvekili olmasının bile partilerindeki en büyük ateşleyici güç olduğunu iddia eden Daragün, görevini devreden Efkan Ala'nın da yarın Dışişleri Bakanı olarak sahne almasının kimseyi şaşırtmaması gerektiğini hatırlattı. Bazı muhabirlerin soruları üzerine ''Haa, tabii ki ne anlar diyenleriniz olacaktır. Ama yapa yapa öğrenir işte, herkes anasının karnından Dışişleri Bakanı olarak mı doğuyor?'' cevabını veren Nafiz Daragün, ''Hem o sırada bir dil öğrenme fırsatı da bulur. Evet, belki Türkçe'ye pek kabiliyeti yok ama kimbilir belki de sular seller gibi İngilizce konuşacak. Denemeden bilemeyiz...'' ifadelerini kullandı. Usta siyasetçi, hesaplamalarına göre şu an kabinedeki bakanların bütün bakanlıkları denemesi için 7 tur daha dönülmesi gerektiğini de kaydederken "Bütün kombinasyonlar tamamlandıktan sonra eli yeni baştan karıp rastgele herkesi bir bakanlığa atayacağız. 2018'e kadar böyle böyle 2 el daha atarız. Sonrası artık Allah kerim..." sözleriyle de partinin geleceği hakkında önemli ipuçları verdi.