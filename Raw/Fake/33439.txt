Başbakan'ın İftarda Ziyaret Ettiği Fakir Vatandaş: "Aslında durumumuz fena değil" Başbakan ve beraberindeki heyetin geçtiğimiz hafta iftar sofrasına konuk olduğu evin reisi Semih Güngören, dün ailesiyle birlikte düzenlediği bir basın toplantısında söz konusu iftar sonrası ailecek fakir zannedilmek yüzünden zor günler geçirdiklerini söyledi. Aslında durumlarının ortalamaya göre oldukça iyi olduğunu belirten Güngören, talihsiz bir yanlış anlaşılmaya kurban gitmekten dert yandı.

 

Başbakan Erdoğan, artık gelenekselleşen "Fakir Sofrasında Oruç Açma" etkinlikleri kapsamında geçtiğimiz hafta İstanbul, Yenibosna'da yaşayan Güngören ailesine konuk oldu. Kalabalık bir basın ordusu eşliğinde oldukça samimi bir havada geçen iftarı takip eden günlerde yakın çevreleri ve akrabaları tarafından kendilerine sürekli olarak fakir muamelesi yapılmasından dert yanan Güngören Ailesi, konuya açıklık getirme amacıyla bu sabah bir basın toplantısı düzenledi. 

 

`Haberlerde görünce şok olduk. Hani bilmesek, biz bile tam bir sefalet içinde yaşadığımıza inanabilirdik.` diyen aile reisi Semih Güngören(48), açıklamalarına şu sözlerle devam etti: 

 

"Yani tamam, görece olarak fakir olabiliriz, o akşam sofrada ağırladığımız konuklarımızın durumu bizden daha iyi. Yanlış anlamayın, gözümüz yok, Allah daha da ganisini versin ama biz de toplumun çoğundan daha iyi bir durumdayız sonuçta. Bir ev var Kadıköy'de hanımın babasından kalma, oradan ayda 800 kira geliyor. Eşimin ve benim emeklilerimiz var, ayrıca dükkandan da iyi kötü bişeyler kalıyo... Yani böyle şeyleri konuşmak ayıptır tabi ama artık mecbur kaldığımız için söylemek zorundayım, Allah'a çok şükür ayda 3500-4000 TL kadar bir para giriyor bu eve." 

 

Başbakan ve beraberindeki heyet gelmeden bir hafta kadar önce eve izolasyon yaptırmak için dış cephe boyasını söktürdüklerini belirten Güngören, "O arada evin sıvasını da yenileyelim dedik. Basın mensubu arkadaşlar sıvasız duvarı görünce bizi fakir zannetmiş olabilirler, o ihtimal üzerinde de duruyoruz" diyerek ekledi: "Ben fakirlere kötü demiyorum da, bizim durum o değil yani.. Tamamen bi yanlış anlaşılmadan dolayı mağdur durumda kaldık şu an..." 

 

Oturdukları evin de kendilerine ait olduğunu ve çok yakında çıkması beklenen imar affıyla inşallah tapusunu da alacaklarını ifade eden Güngören, "O akşam zaten konuklarımıza da açtım o konuyu, imar affıyla alakalı olarak... Pek konuşamadık gerçi basın var diye ama inşallah önümüzdeki seneye yani..." diyerek barınma konusunda da bir problem yaşamadıklarının altını çizdi.

 

Güngören, Başbakan'ın konuk olduğu iftarın televizyonlarda yayınlanmasının ardından gerek komşularının gerekse de hısım akrabalarının kendilerine yardım etmek için seferber olduklarını söylerken, kendisini en çok rencide eden noktanın çocuğuna yapılan muamele olduğunu vurguladı. "Her gün eve kazan kazan yemek ve eski giysi gelmeye başladı. Ne dediysek inandıramadık kimseyi." diyen acılı baba, isyanını şu sözlerle dile getirdi: "Geçen gün mahalledeki arkadaşları aralarında para toplayıp oğluma plastik top ve meybuz almışlar. Akşam eve geldim benim çocuğum ağlıyor 'baba biz fakir miyiz?' diye. İyi niyetlerinden dolayı herkese teşekkür ediyorum ama yetişme çağındaki evladıma da bunları yaşatmaya kimsenin hakkı yok." 


 

Güngören, açıklamalarına son verirken bir de kampanya müjdesi verdi. "Ailecek oturup konuştuk, gerçek fakirlere maddi manevi her türlü desteği verme amaçlı bir kampanya düzenlemeye karar verdik. Bu hem bu fakirlik denen illete bir nebze de olsa deva olacak, hem de bir yanlış anlaşılmayı ortadan kaldıracak diye düşünüyorum." sözleriyle kampanyaya start veren Güngören, basın mensuplarının önünde 100 TL'lik ilk sembolik bağışı da yine kendisi yaptı.