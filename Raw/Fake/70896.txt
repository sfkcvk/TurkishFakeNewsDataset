Kürt Sorununun Çözümü Konusundaki Görüşlerini Hala Açıklamadıkları Tespit Edilen 17 Kişi, Demokratik Açılım Sürecinde Hükümetin Yeni Umudu Oldu Hükümetin geçtiğimiz yıl başlattığı demokratik açılım süreci boyunca konuya ilişkin görüşlerini hiçbir platformda açıklamadıkları tespit edilen 17 kişi, polis ve jandarmanın eş zamanlı olarak düzenlediği operasyonla yakalanarak gözaltına alındı. Açılım sürecinde yaşanan tıkanmayı bu vatandaşların yapacağı yorumlarla aşmayı planladıklarını belirten Başbakanlık sözcüsü Tarık Bolayır, “Kesin bir bildikleri var, o yüzden bu zamana kadar konuşmadılar. Büyük ihtimalle çözüme artık çok yakınız.” sözleriyle, ülkenin kanayan yarasında mutlu sona yaklaşıldığının müjdesini verdi. 
 
 
 
Barış ve Demokrasi Partisi’nin Kürt sorununun çözümüne yönelik olarak ortaya attığı iki dilli yaşam ve demokratik özerklik önerileri kamuoyunda tartışılmaya devam ederken, sorunla ilgili olarak bugüne kadar herhangi bir platformda değerli görüşlerini açıklamadıkları tespit edilen 17 kişi, Yozgat'ın Çekerek İlçesine bağlı Akyazı ve Belenköy kırsallarında bu sabaha karşı polis ve jandarmanın eş zamanlı olarak düzenlediği operasyonla ele geçirildiler.
 
Kürt sorunuyla ilgili bugüne dek söylenmemiş, çok yeni bir şeyler söyleyecekleri beklenen bu 17 vatandaşın, çıkmaza giren açılım sürecinde hükümetin yeni umudu olduğunu belirten Başbakanlık sözcüsü Tarık Bolayır, sıcak gelişmeyle ilgili olarak düzenlenen basın toplantısında kamuoyuna önemli mesajlar verdi. 
 
Demokratik açılım konusunda bilgi sahibi olması mümkün olmayan kişilerin söz konusu operasyon kapsamında gözaltına alındığı yönündeki haberleri de değerlendiren Bolayır, “Evet içlerinden biri Afgan mülteci, bir tanesi de ileri derecede Alzheimer hastası çıktı ama şimdi öyle bir genellemeye gitmek yanlış olur. Zaten, hazır yakalamışken biz bu arkadaşların da düşüncelerini almak için sonuna kadar mücadele edeceğiz. Kimden ne çıkacağı belli olmaz. Sen, ben gibi onlar da insan sonuçta” sözleriyle, kimseye karşı önyargılı yaklaşılmaması gerektiğini ifade etti.