AKP Malatya Milletvekili Hamdi Kanıklı, Gündem Değiştirme Sırası Kendisine Gelmeden Uludere Olayının Tamamen Unutulmasını Umuyor Hükümet tarafından peş peşe yapılan açıklamalar Türkiye gündeminin tepesine otururken, AKP Malatya Milletvekili Hamdi Kanıklı demeç sırasının yavaş yavaş kendisine gelmesi üzerine sıkıntılı günler geçiriyor. Kendisinden önce konuşan bakan ve milletvekillerinin çıtayı bir hayli yukarı çıkardığını belirten Kanıklı, "Böyle giderse er ya da geç benim de konuşmam gerekecek ancak şu saatten sonra gündemi değiştirmek için ne diyeceğim hakkında en ufak bir fikrim yok inanın..." diyerek, kamuoyu tarafından Uludere olaylarının en kısa zamanda unutulması gerekliliğinin altını çizdi.

 

Türkiye Büyük Millet Meclisi'nde basın mensuplarının sorularını yanıtlayan AKP Malatya Milletvekili Hamdi Kanıklı, Uludere olaylarının gündeme getirilmeye devam edilmesi halinde en az bir hafta içerisinde kendisinin de bir açıklama yapmak zorunda kalacağını vurguladı. Bu bölgede ölen vatandaşların acısını büyük bir samimiyetle paylaştığını ifade eden Kanıklı, "Ancak nasıl söylesem bilemedim o yüzden biraz açık konuşucam. Gözünüzü seveyim lütfen açmayın artık şu konuyu. Ölen öldü, hepimiz üzüldük lakin bu iş uzadıkça iyice acayip şeyler söylemek zorunda kalıyoruz." sözleriyle, partisinin içinde bulunduğu zor durumu anlattı.

 

Başbakan, Sağlık Bakanı ve İçişleri Bakanı'nın son günlerde sıkça tepki çeken açıklamaları yüzünden vatandaşın biraz da hatayı kendinde araması gerektiğine değinen milletvekili, Uludere olayları bu kadar uzatılmasa bunların hiçbirinin yaşanmayacağını kaydetti. "Ben eminim o hayatını kaybeden vatandaşlarımız da şu manzarayı görseler, onlar da konunun kapatılmasını isterlerdi..." diyerek sözlerini sürdüren Hamdi Kanıklı, konunun kapanmaması halinde ise artık dili döndüğünce kendisinin de mikrofonlara bir şeyler söylemek zorunda kalacağını vurgularken, "Gerçi şu saatten sonra daha önceki açıklamaların üstüne çıkmak için ana avrat düz gitmem gerekecek, o da ağır olacak. İnsan içine çıkamıycam diye korkuyorum..." şeklinde konuştu.

    

Bir basın mensubunun, Uludere olaylarında Amerika'nın parmağı olup olmadığı yönündeki sorusu üzerine sinirlerine hakim olamayan Hamdi Kanıklı, "Arkadaşım... Ben iki saattir ne anlatıyorum Allah aşkına. Hiç mi benim lafımı dinlemiyorsun?" 
derken, "Bakın, bugünlerde Darıca Hayvanat Bahçesi'nin sevimli bir konuğu var. Ve en önemlisi, buraya dikkat: Son 40 yılın en sıcak yazına herkes hazırlıklı olsun. Özellikle öğlen vakitlerinde güneşin altında kalmamaya dikkat edelim..." diyerek, gündem değiştirme konusundaki acemiliğini gözler önüne serdi.

 

Son olarak, şimdilik en azından Avrupa Şampiyonası başlayana kadar söz sırasının kendisine gelmemesi için dua ettiğini belirten Kanıklı, "Hadi yine o zaman milletin ilgisi falan dağılıyor. Zaten play-off falan bitmese bunların hiçbiri 
yaşanmazdı ama yaz günü, piyasa durgun. Ne söylesem kabak gibi ortada kalmaktan korkuyorum..." dedi ve açıklamalarını şu sözlerle bitirdi: "Olmadı artık bir yeri sel mi götürür, ufak bir sarsıntı mı olur bilemem. Belki hiç olmadı facebook'un yasaklanması için önerge veririm meclise. Heralde o milleti epey bir oyalar ama öyle veya böyle, bir şekilde hala insan içinde yüzüm kızarmadan gezebiliyoken, o sıranın bana hiç gelmemesi için elimden geleni yapmalıyım..."