Olimpos'ta Hizmete Giren "Fikret's Tree Houses", En Kötü Hizmeti En Pahalıya Satma İddiasıyla Rakip İşletmelerin Korkulu Rüyası Oldu Doğa tatili sevenlerin ve özellikle de üniversiteli gençlerin gözde mekanı olan Olimpos'ta geçtiğimiz ay faaliyete geçen Fikret's Tree Houses, en kötü hizmeti en pahalıya satma iddiasıyla kısa sürede rakip işletmelerin arasından sıyrıldı. Konaklama yerlerinden, verilen yemeklere kadar gösterdiği özensizlikle müşterilerine salaş tatil keyfini sonuna kadar yaşatan Fikret's Tree Houses, gecelik kişi başı 100 TL'lik fiyatıyla da adeta 4 yıldızlı otellere kafa tutuyor.

 

Sınırlı işletmecilik bilgisi ve daha önce hiç turizm sektöründe çalışmamış olması nedeniyle diğer pansiyonlardan zaten bir adım önde olduklarını ifade eden Songün, "Gerçi yine de faaliyete geçmeden önce içimde bazı kuşkular vardı. Öteki işletmelerin ne halde oldukları hepimizin malumu ancak biz çok şükür daha 1 ay oldu olmadı, kliması çalışmayan pis bungalovlarımız, kesinlikle temizlemediğimiz mutfak malzemelerimiz ve yemek diye verdiğimiz o şeylerle bu konudaki kararlılığımızı gösterdik" diyerek duyduğu memnuniyeti dile getirdi.

 

Songün, tüm çabalarına rağmen kendi kendilerine iyi vakit geçirmeye çalışan, salaş tatil ruhuna aykırı olarak "gölgelik bir yer bulup akşama kadar uyumak"tan farklı arayışlar içine giren müşteriler olduğundan da yakınırken, açıklamalarına şu sözlerle son verdi:

 

"Niyeyse bazı tatilciler bir yerlere gidince illa bir atraksiyona girmek istiyorlar. Yok istediğim vakitte denize gireyim, yok sabaha kadar müzik dinleyip dans edeyim falan... Bu konuda bizim tavrımız buradaki işletmelerin %90'ı ile paralel: Gece denize girmek, müzik dinleyip dans etmek falan olacak işler değil. Zaten gerektiği yerde hemen soluğu jandarmada alıyoruz, onların da sayfiye yerinde yapacak pek bir işi olmadığından bütün gün bir aşağı, bir yukarı dolanıyorlar sayemizde. Hem böylece, adrenalin tatili severler de hizmet ettiğimizi düşünüyoruz. Sürekli ortada dolaşan bir jandarma arabası, müzik çalmaya çalışan her mekanın önünde bir hareketlilik. Adrenalinse, bu da adrenalin. Hoşuna giden, buyursun gelsin."