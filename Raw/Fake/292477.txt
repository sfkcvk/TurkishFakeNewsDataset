Anadolu Ajansı'ndan Takipçilerine Son Dakika Sürprizi: ''Ha bu arada seçime AK Parti dışında 15 parti daha katılıyor'' Yaklaşan 1 Kasım seçimleri öncesi Anadolu Ajansı'ndan beklenmedik bir açıklama geldi. "Ha bu arada unutmadan, seçime AK Parti dışında 15 parti daha katılıyor, aklınızda olsun" diyen Anadolu Ajansı takipçilerini son dakikada adeta şoka uğrattı. Pazar günkü erken seçim öncesi gelişmeleri Anadolu Ajansı'ndan takip eden binlerce kişi, bu sabah güne hiç ummadıkları bir haberle başladılar. AA'nın internet sitesinden duyurduğu ve daha sonra da Basın Sözcüsü Bekir Unlar'ın doğruladığı habere göre, 1 Kasım'daki oy pusulasında toplam 16 partinin yarışacağı ortaya çıktı. Ajans binasında kamuoyunu bilgilendirme toplantısı yapan Unlar, şu ifadelere yer verdi. "Yani aslında çok da şaşılacak bir şey yok. Bunu biz alıştıra alıştıra söylemeye çalıştık. Bakın son 3 aydır geçtiğimiz haberlere bakıyorum. 4.765 adet Cumhurbaşkanı haberi, 4.297 AK Parti haberi, 142 CHP, 80 MHP, 12 de HDP haberi yapmışız. Dikkatli bir takipçi buradan yakalamalı aslında AK Parti haricinde de bu ülkede siyasi partiler olduğunu ama işte ne yazık ki üstüne bastıra bastıra söylemek gerek. Neyse, böylece ara sıra e-mail ve telefon yoluyla ulaşıp 'Ya AK Parti'den başka parti katılmıyor galiba, eminsiniz di mi?" diye soran takipçilerimizin de kafalarındaki soru işareti dağılmış olur... " Ajansın son dakika açıklamasının ardındansa tepkiler bir anda çığ gibi büyüdü. Öfkeli bir grup, Ankara Tandoğan'da bulunan Ajans binasının önüne gelerek protesto gösterilerinde bulunurken, grup adına kısa bir açıklama yapan Ekrem Dağlıbey (45) vatandaş olarak resmen kandırıldıklarını belirtti. "Bu son dakikada yapılacak şey mi? Biz bir tek AK Parti girecek diye biliyoruz o seçime. Algı yönetimi yapıyorsunuz algı... Yazıklar olsun Anadolu Ajansına da güvenemeyecek miyiz??" şeklinde bağıran Dağlıbey, büyük alkış topladı. Meydanda toplanan grubun haber yayına hazırlandığı sırada protestoları devam ederken, konu ile ilgili bazı vatandaşların ve siyasetçilerin görüşleri ise şu şekilde oldu:  Ben resmen şok olmuş durumdayım. Yazıklar olsun. Nasıl olur böyle bir şey aklım almıyor. 15 parti daha ne demek? Resmen seçim bu yani, o anlama geliyor... Hiç beklemiyordum...  Olm niye zamanında söylemiyosunuz ya? Biz de siz hiç haber yapmayınca biz girmiyoruz zannettik, rahat rahat takılıyoduk. Hay Allah. Neyse oylar LDP'ye madem... Tüh ya geç olmamıştır inşallah...  Yalnız ben fark etmiştim bişey diyim mi? O bi iki adam daha vardı elinde mikrofon konuşan, demiştim ben onlar parti lideri muhtemelen diye... Al buyur dediğim çıktı...  Resmen oy pusulasında CHP var. İnanamıyorum şu an. Bir türlü bu vesayet işi, bu tek parti işi bitmedi...  Ben öyle bir şey olacağına ihtimal vermiyorum. Ajansın içine sızmış paralelcilerin oyunudur bu. Seçim öncesi kafa karıştırmak için dezenformasyon yapıyolar. 16 parti ha? Haha güleyim bari  Kaynağı nereden bulmuşlar? Sorun bakalım... Nasıl böyle göz göre göre seçime girebiliyo bu partiler? Ülkenin polisi, askeri yok mu? Yazıklar olsun...  Ajansın son haberlerinde Ak Parti'yi %82 görünce ben de bir şüphelenmedim değil. Geri kalan %18 nerede diyordum. İşte çıktı kokusu...