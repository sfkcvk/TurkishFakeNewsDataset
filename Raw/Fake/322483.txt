KHK ile Atılan 2 Akademisyenin Açlık Grevinde Olduğunu Öğrenen Hükümette Şaşkınlık: ‘‘Diğer atılanlar karnını doyurabiliyor mu yani?’’ KHK ile görevlerinden ihraç edilen akademisyenler Semih Özakça ve Nuriye Gülmen’in açlık grevinde olduğuna yönelik haberleri değerlendiren hükümet, konuyu incelemek üzere harekete geçti. Haberi Kemal Kılıçdaroğlu’nda alan Başbakan Binali Yıldırım, “Allah Allah, 2 kişi mi yalnızca ya? O kadar adamı attık, diğerleri nasıl doyuyormuş?” sözleriyle şaşkınlığını dile getirdi. Dün Danıştay’ın 149. kuruluş yıl dönümünde katılan Kemal Kılıçdaroğlu’nun verdiği bilgiyle 2 akademisyenin 63 gündür açlık grevinde olduğunu ve sağlık durumlarının giderek bozulduğunu öğrenen Binali Yıldırım, hükümeti acil toplantıya çağırdı. Toplantı çıkışında basının sorularını yanıtlayan Başbakan Yıldırım, açlık grevinden ötürü büyük bir üzüntü ve şaşkınlık yaşadıklarını kaydetti. Yıldırım, “Şimdi tabii insan net rakam hatırlamıyor ama ben diyim 3000, sizin diyin 5000 akademisyen ihraç edildi. Bunlardan 2 tanesi mi açmış şu an? Çok düşük geldi bana oran. Geri kalan ne yiyor, ne içiyor? Biz hepsinin bir daha herhangi bir yerde iş bulamamak suretiyle aileleriyle birlikte aç kalmaları için gereken adımları attığımız halde hangi odaklar ihraç edilenleri besliyor?” diyerek konunun derhal inceleneceğini belirtti. Başbakan Binali Yıldırım açıklamalarını şöyle sürdürdü: “Valla düşünüyorum, hadi ihraç edilen diğer kamu çalışanları ki onlar da 100.000 kişi falan galiba iyi kötü bir iş tutturdu diyelim. Akademisyeni kim naapsın? Bunların kenarda köşede birikmiş parası da olmaz ki gidip emlakçı açsınlar, kafe işletsinler. Hali hazırda çalışanlara verdiğimiz para bile karınlarını güç bela doyurmalarına yetiyorken işsiz bıraktıklarımız ne yiyor ne içiyor? Bu iki arkadaş haricinde yani. Şimdi bir komisyon kuracağız, bu işi tüm detaylarıyla inceleyeceğiz. İhmali kusuru olan varsa hesabını soracağız…” Açlık grevinde 63. günlerine giren Semih Özakça ve Nuriye Gülmen’in durumlarına da değinen Binali Yıldırım, ''Bu iki arkadaşın da aç kalmaları normal, zaten bizim maksadımız da oydu ama bu işin bu kadar reklamını yapmalarını biraz yadırgadım ben açıkcası. Ortada bir başarı varsa hükümetimize ait ama bizim bugüne kadar çıkıp da şu kadar insanı aç bıraktık, bu kadar fakülteyi işlevsiz hale getirdik, eğitimi bitirdik diye övündüğümüzü gördünüz mü? Çalışan biz, primi yapan başkası ya eheheh” diyerek her zamanki esprili üslubuyla açıklamalarına son verdi.