CERN Üyeliği İçin 70 Milyon Lira Vermeyi Verimli Bulmayan Türkiye Atom Enerjisi Kurumu, Açılacak "Atom Büfe"yle Portakal-Greyfurt Suyu İşine Girmeye Hazırlanıyor Avrupa Nükleer Araştırmalar Merkezi (CERN) ile müzakereleri yürüten  Türkiye Atom Enerjisi Kurumu, dün sabah yaptığı açıklama ile CERN'e üyelik için 70 milyon lira ödenmesini verimli bulmadığını belirtmişti. Bu açıklamanın üzerinden çok geçmeden kamuoyuna yeni projelerini duyuran TAEK Başkanı Semih Durancak kurumun artık daha rantabl projeler üzerinde durduğunu ifade ederek "Şu an için merkezi bir yerde Atom Büfe açarak, portakal-greyfurt suyu satmak daha cazip görünüyor" şeklindeki sözleriyle 2013 yılındaki hedeflerini anlattı.

 İlk olarak, neden CERN'e üye olmak istemediklerini "Şimdi açık söyliyim, biz çıkıp da Başbakan'ın karşısına 'CERN'e üye olucaz, bi 70 milyon lazım' diyemeyiz. Adama 'naaptınız siz' derler... Bugüne dek en önemli çalışması nohut üzerine olan bir kurumuz neticede, yüzümüz yok böyle bir parayı istemeye" şeklinde açıklayan TAEK Başkanı Durancak, daha sonra sözlerine şu şekilde devam etti:

 

"Şimdi ödeneğimiz belli, harcırahımız belli. Biz tamam CERN'e girmeyelim diyoruz ama ortaya başka çözüm yolları da koyuyoruz. En azından kendi yağımızda kavrulalım, kimseye yük olmayalım diye kurum olarak ne yapabiliriz araştırıyoruz. Arkadaşlar çeşitli fikirler ortaya attılar. Çok tartıştığımız bir tanesi mesela portakal suyu işine girmek... "Atom Enerjisi Kurumu" ismiyle o sektörde ciddi bir marka değerimiz var aslında. Belki başta bir büfe ile başlayıp, ileride işi büyüterek şöyle kurum bahçesinde bir cafeye doğru gidebilir o mevzu. Bakalım, güzel-merkezi bir yer bulduğumuzda hiç düşünmeden 'Bismillah' diyip, başlıycaz artık bir köşesinden..."

 

Türkiye Atom Enerjisi Kurumu'nun, ne yazık ki verimli olmayan KİT'lerden biri olduğunu da dile getiren Semih Durancak, her şeye rağmen bu işten ekmek yiyen, karnını doyuran insanlar olduğu için şükretmeleri gerektiğini vurguladı. Atom işinin, Türkiye'de geri dönüşü olmadığına da değinen Durancak, "Bakın bir Toprak Mahsülleri Ofisi mesela karlı yatırım, doğru yatırım. Adam devlet dairesinin önüne açıyor büfeyi, ver mercimek çorbasını, ver tahılı... İnanın odacıların maaşını bir büfeden çıkartıyorlar, Maden Tetkik Arama desen ha keza, bi maden bulsa olay bitti..." derken, "Ama atomla ne yapıcaksın? ne yapabilirsin? Nohut işine girdik, ordan bi umut besledik o iş de olmadı. Düdüklü tencere tröstleri ele geçirmiş bütün piyasayı... Yine en mantıklısı atom büfe..." diyerek, yeni projeye olan inancını gözler önüne serdi.

 

CERN muhabbetinin özellikle medyada çok fazla abartıldığını da sözlerine ekleyen deneyimli Başkan, "Devir iktisat devri. CERN üyeliği de olmayıversin. Şu an mevcut koşullarda sağlayabildiğimiz şey, tüm daire başkanlarını Bilim Teknik abonesi yapmak oldu. İnanın onlar da tam okuyor mu okumuyor mu o da muallakta. baktık okunmuyor, onu da Autosport'a çevirelim diye bi fikir var aklımızda. Hiç olmazsa o gider biraz, ilgi çeker. Belki aklımıza motorla ilgili, arabayla ilgili bi şey gelir" şeklindeki sözleriyle açıklamalarını tamamladı.

  Son olarak konuşmasının ardından basın toplantısına katılan gazetecileri kuruma bağış yapmaya davet eden Durancak, tüm tepkilere rağmen salondakilerden para topladı. Gazetecilerin itirazlarına karşılık "Amma da tatlı paranız varmış ha, ne cimri adamlarmışsınız" şeklinde takılan Başkan'ın sözleri, salonda soğuk rüzgarlar estirdi.