Facebook’un Yeni Kullanıcı Sözleşmesine Gelen Yoğun İtirazlar Üzerine Mark Zuckerberg’in Evine Yapılan Baskında Çok Sayıda Profil Fotoğrafı Ele Geçirildi Değişen Facebook kullanıcı sözleşmesinin ardından milyonlarca kişinin, paylaşımlarının kendilerine ait olduğunu ve izinsiz kullanılamayacağını duvarlarında belirtmesi üzerine harekete geçen California Emniyet Müdürlüğü Bilişim Suçları Masası, bu sabah saatlerinde Mark Zuckerberg’in evine bir operasyon düzenlendi.“Zaman Tüneli” kod adlı operasyon sonucunda Zuckerberg’in evinde çok sayıda profil fotoğrafı, karikatür, komik video ve içlerinde burç yorumu gibi şahsa özel bilgiler içeren kişisel paylaşımlar ele geçirilirken, Berner Konvansiyonu da konu hakkındaki görüşlerini çok geçmeden tüm kamuoyu ile paylaştı.

 

Gerçekleştirilen operasyonla ilgili olarak kameralar karşısında geçen California İl Emniyet Müdürü Jonathan McPersy, ele geçirilen verilerin, duvarlarında yeni kullanıcı sözleşmesine yönelik itirazlarını bildiren kullanıcılara tek tek iade edileceğini bildirdi. “Bakın sözleşme hayata geçtiğinde, duyarlı vatandaşlarımız hemen Berner Konvansiyonu uyarınca harekete geçerek kendi duvarlarında paylaşımların kendilerine ait olduğunu, ticari amaçla kullanılamayacağını söylediler. Bu vatandaşlarımızın içi rahat olsun, tüm paylaşımları bizzat Berner Konvansiyonu’nun, ardından da benim garantim altında.” diyen McPersy, duvarında bu uyarıyı paylaşmayan kullanıcılar içinse maalesef yapılacak bir şey olmadığını belirtti.

 

California İl Emniyet Müdürlüğü olarak, kendi bölgelerinde ulaşabildikleri vatandaşlara sms atarak da konu hakkında uyarılarda bulunduklarını belirten McPersy, “Ancak üzülerek görüyoruz ki bizim attığımız mesajlar kaale alınmıyor. Sms Emniyet’ten gelince hooop hemen siliniyor. Yahu insan bir okur, inanın Mango’dan, Bershka’dan gelen sms kadar değeri yok bizimkinin” sözleriyle sitemini dile getirdi. McPersy, son olarak gerek duvar paylaşımlarıyla, gerekse sms’lerle henüz ulaşılamayan kullanıcıların tehdit altında olduğunu vurgulayarak, herkesin tanıdığına, eşe dosta uyarıda bulunmasını talep etti.

 

Yapılan baskının ardından kendisini görüntülemeye çalışan gazetecilere saldıran Mark Zuckerberg ise, "O fotoğraflara ihtiyacım vardı, anlıyor musunuz? İhtiyacım vardı" şeklinde bağırırken, polis memurları tarafından güçlükle sakinleştirildi. Zuckerberg'in profil fotoğraflarını "in a relationship", "single" ve "complicated" başlıkları altında 3'e ayırarak arşivlediği ortaya çıkarken, paylaşımlardan elde edilen Yiğit Özgür karikatürlerine "Ahahah efsane yaa", "Gülmek garanti : P : P" gibi notlar iliştirdiği göze çarptı. Kullanıcılardan elde edilen videoların bir bölümünün de Zuckerberg tarafından "Biz silmeden izledikleri" isimli klasörde tutulduğu bildirildi.




 

Emniyet Müdürü'nün ardından görüşlerine başvurulan Berner Konvansiyonu Fahri Başkanı Joshua Lindergart (13) ise, henüz daha bi 15 gün önce kurdukları konvansiyonun kısa süre içerisinde geldiği noktadan memnun olduklarını dile getirdi. Facebook'ta,kendilerine olan ilgiden dolayı kullanıcılara teşekkür eden minik Joshua, "Umarım iletiyi paylaşmayan insanlar için çok geç değildir; Zuckerberg ibişinin ne yapacağını kestirmek inanın çok zor" sözlerini sarf ederken, annesinden gelen "Ne biçim konuşuyorsun sen? Joshua Steven Lindergart çabuk odana!" şeklindeki uyarının ardından açıklamalarını tamamlamak zorunda kaldı.