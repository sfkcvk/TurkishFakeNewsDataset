1 Yıl İçerisinde Cezaevine Girecek Olan CHP Milletvekilleri ''Ama biz evet demiştik'' Savunması İçin Hazırlıklara Başladı Milletvekili dokunulmazlıklarının kaldırılmasına ilişkin geçici madde TBMM’de 376 ‘Evet’ oyuyla kabul edilirken, Cumhuriyet Halk Partisi’nde de hummalı çalışma başladı. Takriben 1 sene içerisinde cezaevine girmeleri neredeyse kesinleşen vekiller, savunmalarını yazıyor. AK Parti’nin Anayasa’ya eklenecek geçici madde ile milletvekili dokunulmazlıklarının kaldırılmasına ilişkin teklifi bugün TBMM’de ezici bir çoğunlukla kabul edildi. Odağında HDP’lilerin bulunduğu yasanın çok kısa süre içerisinde CHP’lilere de yansıyacağını idrak eden birçok milletvekili ise bir an önce hazırlıklara başlamak üzere Genel Merkez’de toplandı. Grup adına basına ilk açıklamayı CHP Giresun Milletvekili Aykut Yunuscan gerçekleştirdi. “Yani tabi insan bir anda bazı şeylerin farkına varıyor, oylama bitince nasıl desem dank etti bize de” diyerek sözlerine başlayan Yunuscan, şöyle devam etti: “Şimdi polis yarın kapıya dayansa, 2 günde mahkeme karşısına çıksak falan… O ara telaştan insan mantıklı bir cümle kuramaz. Zaten hep böyledir bak, tam lafı söylemen gereken yerde tutulursun, sonra 'Ah ulan şöyle diyecektim ki' diye için içini yer. O yüzden en temizi şimdiden biz bi savunmayı hazırlayalım, vakti gelince şak diye çıkarır okuruz. Asıl odak noktamız tabi bu oylamada ‘Evet’ dediğimizi mahkemede de yinelemek olacak. Yırtarsak oradan yırtarız. Başka da çıkar yol yok gibi duruyor maalesef.” Bazı milletvekillerinin şimdiden iç çamaşır, sigara, kitap gibi ihtiyaçlarını tedarik ettiğini de sözlerine ekleyen Yunuscan, önceden tedbir almanın kimseye bir zararının olmadığına, aksine durumu şimdiden kabullenmelerine yardımcı olacağına dikkat çekti. “Ya nasıl desem, ufaktan bir stres de yok değil. HDP'liler zaten alışık, içlerinde bi ara hapse girmemiş yok gibi bir şe ama bizden bir çok arkadaş için bir ilk olacak” derken heyecanını gizlemekte zorlanan deneyimli milletvekili, içeriye girdikten sonra tüm bu siyasi mevzuları düşünmek için geniş geniş vakitleri olacağını da belirtti. CHP Giresun Milletvekili Aykut Yunuscan’ın açıklamalarının ardından kimi vekiller ailelerine yazdıkları veda mektuplarını okurken, kimileri de şimdiden hazırladıkları tespihlerin satışına başladı. Anayasaya aykırı olmasına rağmen evet oyu vererek yepyeni bir siyasi deneyimi de yaşama fırsatı yaşayan CHP'liler, bu esnada başkanlık meselesi hakkındaki görüşlerini de basın mensuplarıyla paylaşma fırsatı buldu. Birçok vekil “Ya tek adam sistemi, saltanat falan ama battı balık yan gider, biz başkanlığa da mı evet desek? MHP’yle HDP meclis dışında kalınca şimdi tek engel bizmiş gibi olmayalım” diyerek kendi aralarında istişarede bulunduğu gözlendi. Haber yayına hazırlandığı esnada heyecanına yenik düşen CHP Bayburt Milletvekili Fikri Kozan, kendisi teslim olmak üzere Ankara Emniyet Müdürlüğü’ne doğru yola çıktı.