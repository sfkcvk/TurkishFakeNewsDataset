Turizmciler AB'yle Gerilimin Düşürülmesi İçin Hükümetle Masaya Oturacak: ''Kaç oy gelecekse o işten söyleyin ayarlayalım biz size...'' Referandum öncesi Hollanda ve Almanya başta olmak üzere AB'yle yaşanan gerilim, zaten zor günler yaşayan turizm sektörünü yeni önlemler almaya itti. Şimdiden rezervasyon iptallerinin başladığını belirten Türkiye Turizmciler Birliği, Avrupa ülkeleriyle yükseltilen gerilimin referandumda getireceği 'Evet' oyu miktarının hesaplanarak kendilerine bildirilmesi için hükümete çağrıda bulundu: "Söz veriyoruz, neyse o oyun aynısını biz çalışıp çabalayıp size kazandırırız. Yeter ki bi rahat durun..." Konuyla ilgili olarak bugün Antalya'da bir basın toplantısı düzenleyen Türkiye Turizmciler Birliği Başkanı İlhan Adısever, geçtiğimiz yılı %60 yabancı turist kaybıyla kapatan sektörün bu yıl ufak tefek de olsa canlanma belirtileri gösterdiği bir esnada gelen krizin kendileri için artık bardağı taşıran son damla olduğunu ifade etti. "Ruslar ufak ufak gelmeye başlayacak gibi derken şimdi de esas parayı bırakan Avrupalılar gitti. Yanlış anlaşılmasın, hükümetimizi de anlıyor ve hak veriyoruz. Referandumda durum kritik, her oy çok önemli. Onlar da neticede kendi ekmeklerinin peşindeler ama bizi de anlasınlar lütfen. Geçen seneden sonra artık daha dayanacak halimiz kalmadı." diyen Adısever, her diplomatik krizde ilk ve en ağır faturayı kendilerinin ödediğine dikkat çekti.  Adısever, AB'yle gerilimin hız kesmeden yükseltildiğini gördükten sonra birlik olarak bir kriz toplantısı gerçekleştirdiklerini ve hem hükümeti hem turizm sektörünü memnun edecek bir çıkış yolu aradıklarını belirterek şöyle devam etti:  "Bazı arkadaşlarımızın 'Ya Ankara'ya gidip konuşalım biraz yavaş olsunlar. 3 oy alacaz diye söylemediklerini bırakmadılar. Bize de yazık artık' şeklinde bir önerileri oldu. Biz o arkadaşları derhal terörist ve hain ilan edip toplantıdan attık. Biz yapmasak hükümetimiz yapacaktı zaten en azından kendi aramızda halletmiş olduk o işi. Kalan arkadaşlarımızla birlikte daha makul bir yol ararken aklımıza bu fikir geldi. Dedik gidip soralım bu işten ne kadar oy bekliyorsunuz siz? Üçse üç, beşse beş her neyse biz onu size getireceğimize dair teminat verelim, siz de yol yakınken şu tansiyonu gelin düşürün. Neticede hepimiz burada iş adamıyız, iyi kötü bir çevremiz var. Biraz gayret edersek o oyu toplarız. Tüm personelimizi de bu iş için seferber ederiz. Gerekiyorsa ben sokak sokak gezip broşür dağıtırım..." Hükümetin içinin rahat etmesi için anlaşmayı yazılı hale getirip altına bizzat kendisinin imza atacağını da sözlerine ekleyen Adısever, "Burada hepinizin huzurunda söz veriyorum, dedikleri kadar oyu biz kendi aramızdan çıkaramazsak ben bu işi bırakacağım. Ha gerçi bu yıl da patlarsak zaten mecburen bırakıp KPSS'ye hazırlanıcam ama olsun..." sözleriyle teklif konusundaki ciddiyetini de gözler önüne serdi.  Turizmcilerin teklifi için henüz hükümet kanadından resmi bir açıklama gelmezken, Ankara kulislerinde teklifin genel olarak olumlu karşılandığı ifade ediliyor. Adının açıklanmasını istemeyen üst düzey bir AK Partili yetkili, teklifle ilgili olarak "Valla bi anketlere bakmamız lazım. Eğer oy oranındaki artış gerçekten de turizmcilerin karşılayabileceği kadarsa neden olmasın? Bizim de işimize gelir aslında. Nasılsa referandumdan sonra gene havayı yumuşatamaya çalışacağız. Biraz erken başlarız nolacak, yeter ki oradaki esnafımız daha fazla mağdur olmasın" ifadeleriyle hükümet içindeki genel eğilimi aktardı.