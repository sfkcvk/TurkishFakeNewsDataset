Türkiye Bu Yıl da Perde Önünde Çekilmiş Nişan Fotoğrafına Doydu... Düğün sezonunun açılmasından önceki son düzlükte çiftler, bir kez daha kitleler halinde aile arasında düzenlenen sade törenlerle nişanlanırken; perde önünde takım elbise, abiye kıyafet ve ölmek üzere olan bir aile büyüğü eşliğinde çekilmiş yüzbinlerce fotoğrafın sosyal medyada yarattığı görüntü kirliliği bu yıl da tehlikeli boyutlara ulaştı.  Bundan bir süre önce change.org üzerinden başlatılan kampanyada ''Perde önünde nişan fotoğraflarının paylaşılması yasaklansın'' diyerek yola çıkan binlerce kişi henüz bir sonuç elde edememiş olsa da, artık sadece internette değil sokaklarda da bir araya geliyor. Sosyal medyadaki sessiz çoğunluğun sesini yükseltmek için kampanyayı sokaklara taşımak isteyen isimlerin başında gelen 27 yaşındaki genç mimar Suphi Aktaran, tepkilerden korktuğu için ismini açıklamak istemeyen ve sokaklara çıkamayan kendisi gibi çok sayıda insana seslendi. Aynı zamanda change.org'daki kampanyanın da sahibi olan Mimar Aktaran, sadece Nisan-Mayıs ayı içerisinde bile yeteri kadar kötü makyaj, çirkin saç ve normal evin içerisinde takım kıyafet-abiye elbise ile anlamsızca dolaşan insana maruz kaldıklarını kayderek şöyle devam etti: ''Eh yani, insanlık hali. Kimse hanlarda, saraylarda nişanlansın diye bir derdimiz yok ama bunları görmek zorunda da değiliz. Eh o zaman git engelle falan diyen varsa, o işler o kadar kolay değil. Biz bu koltuğun önünde, perdenin önünde çekilen fotoğraflara maruz kaldığımız yetmiyor gibi bir de beğeniyoruz. Bazen ağlaya ağlaya yorum yapıp, 'Allah tamamına erdirsin, çok tatlısınız' demek zorunda kalıyoruz. Kimse kusura bakmasın da diyemiyorum artık, birileri kusura bakacaksa da baksın... İnanın dayanacak gücümüz kalmadı...'' Başlattığı kampanya için şu ana dek 267 bin 363 adet imza toplandığını, Facebook'ta kurdukları ''Nişanınız Batsın'' grubunun da üye sayısının 100 bin'e yaklaştığını ifade eden Suphi Aktaran, akrabaları ve arkadaşlarıyla arası bozulmasın isteyen insanların kendileri gibi rahat hareket edemediğini belirtti. ''Yani şimdi adam kuzeninin gözüne baka baka, 'Lan bu ne, siz napıyorsunuz?  diyemedikleri için kimliklerini açıklayamıyorlar'' diyen kararlı aktivist, tepkilerden korkan herkesi ortak hareket etmeye davet ederek ''Ya hep birlikte, ya hiçbirimiz'' mesajı verdi.