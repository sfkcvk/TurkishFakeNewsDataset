Güzel Sanatlar Fakültesinden Ayrılıp, Mühendislik Okumaya Karar Veren Genç Kendisini Savundu: "Önce bir altın bileziğim olsun da, hobi olarak yine uğraşırım" Anadolu Üniversitesi Güzel Sanatlar Fakültesi Resim Bölümünde okuyan 21 yaşındaki Cem Kerpez, geçtiğimiz günlerde verdiği ani bir kararla okulunu bırakarak, mühendislik eğitimi almak için çalışmalara başladığını açıkladı. Ailesinin bütün ısrarlarına rağmen kararından kesinlikle geri dönmeyeceğini belirten Kerpez, "Maalesef annemlerin aklı bir karış havada. Hem sanatla hiç uğraşmam demiyorum ki ben. Önce kolumda bir altın bileziğim olsun, sonra heves edersem yine hobi olarak da uğraşırım" diyerek, ekmeğinin derdine daha şimdiden düştüğünü gösterdi.
 
 
 
Müzisyen bir baba ve ressam bir annenin tek çocuğu olarak dünyaya geldiğini ve dolayısıyla küçüklüğünden itibaren sanatla iç içe olduğunu kaydeden Cem Kerpez, kendisine seçim şansı vermemelerinden ötürü konuşmasına ailesine sitem ederek başladı. Daha küçüklüğünden başlayarak bilinçli ve maksatlı bir şekilde ailesi tarafından sanata yönlendirildiğini söyleyen Kerpez, "Yine baba tarafım aileden zengin oldukları için durumumuz fena değildi, pek sıkıntı çekmedik ama maalesef benim büyümeme kadar geçen süreçte elde avuçta ne varsa yendi, bitti. Onca araziden, dükkandan geriye bir tek şimdi oturdukları ev kaldı. Hazıra dağ dayanmaz tabii." dedi ve ekledi: "Benim artık bir şekilde kendimi kurtarmam lazım. Kimse kusura bakmasın..." 
 
 
 
Açıklamasında, okuduğu bölümün hiç de dışarıdan göründüğü gibi olmadığına da değinen genç mühendis adayı, şöyle devam etti:
 
"Bir kere güzel sanatlar fakültesi ne yazık ki dış dünya ile iletişim halinde değil. Burada okuyan arkadaşlarım sanki dışarıda başka bir dünya yokmuş gibi davranıyorlar. 'Bütün gün eskiz defterime bir şeyler çiziktireyim', 'Aman bugün desen çalışayım', 'Yok atölyeden çıkmayayım' demek iyi güzel de; yarın öbür gün kimse gelip 'Ay ne güzel kendine özgü çizimlerin varmış' diyerek karnımızı doyurmaz. Okurken iki üç tane barın duvarına çizim yapıp, iki üç de çanta-tişört tasarımı yapınca o içtikleri biraların parası, o oturdukları evlerin kirası hep ödenecek diye düşünüyorlar... Memleketin durumu belli; ekmek aslanın ağzında. Resimle, heykelle hele iç mimarlık okuyup mimarmış gibi davranmakla geçmez bir ömür. Herkes aklını başına toplasın..."
 
 
 
Birisine resim bölümünde okuduğunu söylediğinde sürekli olarak "Ben de güzel sanatlar okuyacaktım ama ailem istemedi..." şeklinde tepkiler aldığını dile getiren Kerpez, "İyi etmişler. Anne babanızın kıymetini bilin. Sizin için en doğrusunu düşünmüşler" diyerek binlerce üniversiteliyi çok net şekilde uyardı. "Bakın şimdi dışarıdan güzel görünüyordur. Kollarında kocaman resim çantası, hep nerden aldıklarını merak ettiğiniz pantolonları, hırkaları, yazın Olimpos'tan başlayıp Vadi'ye uzanan tatilleri falan hep cazip geliyordur. Kızlar boheme prim veriyor diye belki bize de ekmek çıkardı diyorsunuz ama o iş öyle değil. O kızlar mezun olunca gene bir doktor, mühendis, avukat falan buluyor. Sen arkasından şarap içip ağladığınla kalıyorsun..." şeklinde devam etti.
 
 
 
Cem Kerpez, açıklamalarında daha sonra; seçmek istediği bölümle ilgili henüz net bir karar veremediğine yer verdi. Mümkünse en kestirme yoldan devlete kapağı atabileceği bir meslek için çalışmalara başladığını vurgulayan Kerpez sözlerine şöyle son verdi: "Bir kere para kazanıp düzenimi kurduktan sonra zaten bir noktada yaşadığım hayattan tiksinip değişik arayışlara gireceğim. Belli bir şey bu. O ara pahalı bir fotoğraf makinesi alır, kuşu böceği çekerek ya da ne bileyim 30'umdan sonra gitara merak salarak bir şekilde idare ederim. O saatten sonra ne kadar olursa artık..."