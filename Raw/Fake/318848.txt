Tübitak, Referandumdan Evet Çıkması Durumunda Fizik Yasalarındaki Vesayetin de Kalkacağını Müjdeledi Türkiye Bilimsel ve Teknolojik Araştırma Kurumu(TÜBİTAK), öğle saatlerinde yaptığı basın açıklamasıyla, referandumdan evet çıkması halinde başta yerçekimi olmak üzere fizik yasalarındaki vesayete de büyük bir darbe vurulacağını duyurdu. Uzun süredir fizik yasalarındaki vesayet sebebiyle Türkiye'nin bir türlü istenen seviyede bilim üretemediğini üzülerek belirten TÜBİTAK Basın Sözcüsü Burhan Ergünler, referandumdan "evet" çıkması halinde fizik yasalarının da milli irade tarafından belirleneceğini ve ayaklarımızdaki prangaların tamamen kırılacağını müjdeledi. Uzay çalışmalarına başladıkları ilk günden itibaren "Yerçekim Sabiti" engeliyle karşılaştıklarını ve bu sabitin uzaya çıkma maliyetlerini çok yükselttiğini belirten Ergünler, 9,80665 m/s² gibi yüksek bir sayının batının sözde bilimadamları tarafından belirlenerek bütün dünyaya dayatıldığına ve bu nedenle küresel süper güçler haricinde kimsenin uzaya çıkamadığına vurgu yaptı. Ergünler, "Arkadaşlarımızla ve hükümetimizle yaptığımız istişarelerde gördük ki, yerçekimi sabiti bizim gibi mütevazi bütçeleri olan ülkeler için gerçekten çok yüksek. Bu işin arkasında kim var diye baktığımızda gerçekten de bu değerleri belirleyen kişilerin elit bir azınlık olduğunu görüyoruz. Biz bunlara Fizik Lobisi adını verdik. Referandumdan Evet çıkması halinde bir kanunla biz bu sabiti 3 gibi makul bir seviyeye çekeceğiz. Bundan böyle uzaya sadece süper güçler değil milletimiz de de hatta diğer mazlum milletler de çıkabilecek. Artık kimse bizim insanımıza kendi sabitlerini dayatamayacak." ifadeleriyle batıya da önemli mesajlar verdi Ergünler, açıklamalarını bir de önemli müjdeyle noktaladı. "Allah'ın izniyle geçen hafta yerli otomobil projesinde çok önemli bir faza girdik. Bu aracın motorunun karbon temelli herhangi bir yakıtla değil, doğrudan milli iradeyle çalışması yönünde çalışmalara başladık. Herhangi bir karbon salınımı olmadığı için de çok çevreci bir motor olacak. Benzin lobisi tabi bu projeyi baltalamak için referandumdan HAYIR çıkarmaya çalışıyor, ancak göreceksiniz millet kazanacak" diyen TUBİTAK sözcüsü, Milli İrade'nin titreşiminden enerji üretimi konusundaki çalışmalarda önemli aşamalar kat edildiğini de sözlerine ekledi.