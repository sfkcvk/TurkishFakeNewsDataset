Son Bizanslılardan, Osmanoğlu Hanedanı'na ''Mağdur Edebiyatı'' Suçlaması Osmanlı Hanedanı'nın hayatta kalan üyelerinin son birkaç senedir medyada sık sık boy göstermesi, sonunda Bizans Hanedanı cephesinin suskunluğunu bozmasına neden oldu. Bizans'ın son imparatoru Konstantinos Paleologos'un 19. kuşaktan torunu Teofilos Paleologos(54), "Kimse TV'lere çıkıp mağduru oynamaya kalkmasın, gerçek mağdur ailemizdir." dedi. Halen Atina'da yaşayan Bizanslı Paleologos Hanedanı'nın temsilcisi Teofilos Paleologos, basına yaptığı açıklamalarına "Zamanında topraklarımızı ve başkentimizi elimizden alan Osmanoğlu sülalesinin her fırsatta yaptığı 'Biz eskiden şöyle haşmetliydik, böyle büyüktük, şimdi maalesef bu hallerdeyiz.' içerikli beyanlar, artık bizi isyan noktasına getirmiştir." diyerek başladı. Bizanslıların da zamanında en dişli düşmanlara karşı kafa tutacak kadar büyük bir imparatorluk olduğunu vurgulayarak açıklamalarını sürdüren Paleologos, "Sonuçta biz de beylik değildik, koca imparatorluktu Bizans. Fakat bir gün de bizim hanedandan birinin çıkıp, ağzını açtığını gördünüz mü? Yoo. İmparatorluktu, yıkıldı, bitti. Uzatmanın manası yok. Şimdi her gördüğümüz gazetecinin yanına gidip, 'Bizi İstanbul'dan şöyle kovdular, böyle yıktılar koca imparatorluğumuzu' desek hoş olur mu?" şeklindeki sözleri ile, Osmanoğluları'nın da artık bu durumu kabullenmeleri gerektiğini ifade etti. Şu an ailesine ait bir giyim mağazasını işleterek hayatını sürdürdüğünü belirten Paleologos, "Hayır yani biz de saltanattan olduktan sonra bir şey yapmadık ki. Anca yaşam gailesi, ama biz hiç değilse televizyonda mızmızlanıp durmuyoruz. Gerçi tekstil bu ara krizde ama çok şükür yine ekmeğimizi kazanıyoruz..." diyerek, Osmanoğluları'nın durumunun yine kendilerinden iyi olduğunu iddia etti. "Hadi onları da saltanatlarından ettiler de, o dönemin şartlarına göre ettiler. Ne biri idam edildi, ne bilmemne. Bakarsanız hepsi gayet eğitimli, en güzel okullarda okumuşlar, hiçbir şeyden eksik kalmamışlar. Zaten saltanatın olsa bundan öte ne olacak? Çok mu lazımmış saltanat? Çıkıp bir de utanmadan burunlarını gösterip 'Ne kadar da Fatih Sultan Mehmet'e benziyor' şeklinde beyanlarda bulunuluyor. Şahsımın da gözleri atam Konstantinos'un aynısıdır ama bu hiçbir zaman mağduriyet konusu yapılmamıştır" diyen Paleologos açıklamalarının sonunda Osmanlı Hanedanı üyelerine bir de mesaj yolladı: "Hala memnun değillerse hallerinden, eden bulur diyorum, başka da bişey söylemeyeceğim. Şu dünyada kimsenin ahını almamak lazım..."