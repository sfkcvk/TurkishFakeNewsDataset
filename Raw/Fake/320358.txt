Hükümet Sözcüsü, Bir Grup Rus Tarafından Türkiye'ye Turizm Rezervasyonu Yapıldığı İddialarını Yanıtladı: ‘‘Araştırıyoruz, öyle bir şey varsa gereken yapılacaktır...’’ 2017 Turizm sezonu için Hükümet ve Cumhurbaşkanlığı tarafından yabancı turistlere karşı alınanan önlemler büyük ölçüde etkili olurken, her şeye rağmen Türkiye'ye erken rezervasyon yaptıran yabancılar olduğu yolundaki söylentiler halen devam ediyor. Konunun muhtemelen sadece dedikodu boyutunda olduğunu belirten Hükümet Sözcüsü Numan Kurtulmuş, yine de derinlemesine bir araştırmanın yapıldığını ifade etti.  Bugün ajanslara düşen ve yaklaşık 3 milyon kadar Rus turistin önümüzdeki yaz için Türkiye'den rezervasyon yaptırdığı yönündeki iddialar, hükümetin de gündemindeydi. İddiaları değerlendiren Hükümet Sözcüsü Numan Kurtulmuş,  “Dışişleri'ndeki arkadaşlara sordum ‘Daha geçen gün büyükelçilerini çağırıp sert şekilde uyardık efendim. Böyle bi şey olmaması lazım’ dediler. Kendilerine inanıyorum ancak olay doğruysa demek ki bir yerde bir ihmal var. Belki adamlar alıştı artık nota vermeye falan, etkilemiyor onları. O zaman bi dahakine çağırıp dövüp geri yollayacağız” diyerek olayın daha fazla çirkinleşmeden sona ermesini dilediklerini kaydetti. Henüz ortada kesin bir bilgi yokken erken konuşmanın da doğru olmadığını belirten Hükümet Sözcüsü, açıklamalarını şöyle sürdürdü: “Olmaması lazım diyoruz ama maalesef bizim son dönemde ilgimizin daha ziyade Avrupa'ya kaymış olmasından istifade eden bazı küçük gruplar olabilir. Eğer öyle bir şey varsa, iyi niyetli düşünmeye çalışıyorum, bundan direkt Moskova yönetimi de sorumlu olmayabilir. Neticede bu Rusya kocaman yer, ne biliyim Sibirya'da Yakutistan'da falan dünyadan bihaber yaşayan insanlar vardır illa ki. İnternet falan çekmiyodur oralarda. Bunları da hep ihtimaller dahilinde değerlendiriyoruz...” Her ihtimale karşı mülki amirler aracılığıyla turistik bölgelerde yaşayan vatandaşların ve esnafın başta Ruslar olmak üzere yabancı turistlere karşı uyarılacağını da sözlerine ekleyen Hükümet Sözcüsü, “Böyle bir durumla karşılaştıklarında kendileri müdahale etmek yerine derhal en yakın emniyet birimine haber vermeleri daha sağlıklı olur” uyarısında bulundu. Bu doğrultuda, halka dağıtılmak üzere “Yabancı turist kimdir? Nasıl ayırt edilir? Nasıl korunulur?” başlıklı broşürlerin de hazırlanmakta olduğu açıklanırken, söylentiler Kültür ve Turizm Bakanlığını da harekete geçirdi. Bakanlık, Antalya, Bodrum, Dalaman ve Alanya havalimanlarının dış hat uçuşlarına kapatılması yönünde talimat verirken, bu bölgeler üzerinde uçuşa yasak bölge ilan edilmesi için Genelkurmay'la temas halinde olunduğu da son olarak gelen bilgiler arasında.