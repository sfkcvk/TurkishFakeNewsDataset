BİM'in ''50 Kuruş Farkla, Aldıklarınızı Migros Poşetine Koyalım'' Kampanyasına Müşterilerinden Yoğun İlgi... BİM marketler zinciri tarafından geçtiğimiz günlerde başlatılan, '50 kuruş farkla, alışveriş sonunda aldıklarınızı Migros poşetine koyalım' kampanyası müşterilerinden yoğun ilgi görüyor. Özellikle sosyal medyada gençler tarafından BİM poşetiyle ilgili yapılan yorumları dikkate alarak böyle bir kampanya başlattıklarını belirten BİM Pazarlama Direktörü Canan Uyarel, uygulamanın ilerleyen günlerde başka marketleri de kapsayacak şekilde genişletileceğinin de müjdesini verdi.  Konuyla ilgili olarak düzenlediği basın toplantısında ücretli poşet uygulamasını müşterileri için bir avantaja çevirmeyi planladıklarını söyleyen Uyarel, "Böylelikle müşterilerimiz hesaplı alışverişin tadını çıkarmaya devam ederken, 'sokakta hoşlandığım kız/çocuk beni BİM poşetiyle görür mü?', 'Allahım inşallah elimde BİM poşetiyle eski sevgilime yakalanmam', 'Eve kız gelecek şu BİM poşetlerini yok edeyim' gibi endişeleri de cüzi bir ücret karşılığında geride bırakma olanağına kavuşacaklar" sözleriyle kampanyanın sağlayacağı faydaları aktardı. BİM Pazarlama Direktörü, ilerleyen günlerde Carrefour ve Makro gibi marketlerin poşetlerini de müşterilerinin beğenisine sunacaklarını müjdelerken, 'Peki diğer marketler bu duruma ne diyor? İsim hakkı konusu sorun olmadı mı?' şeklindeki bir soruyu ise şöyle yanıtladı: "Yani tabii biraz sıkıntı oldu ama o sorunu da ufak bazı değişikliklerle aştık diyebilirim. Migros poşetimizin üzerinde aslında 'Le Migros' yazıyor mesela. Ancak müşterilerimiz rahat olsunlar, o 'Le' sadece çok yakından dikkatli bakınca farkediliyor. Yolda taşırken falan ayırt edilmesi neredeyse imkansız diyebilirim...''