Japon Emniyet Müdürlüğü, Tüm Japon Halkını Zan Altında Bırakması Nedeniyle Robot Resim Uygulamasına Son Verdi Robot resimlere göre yapılan operasyonlarda bir türlü gerçek suçluları yakalamayı başaramayan Japon Emniyet Teşkilatı, sonunda bu uygulamadan vazgeçme kararı aldı. Ülke halkının birbirine benzemesi yüzünden robot resim çizimleri sık sık karışıklıklara sebebiyet verirken, geçtiğimiz günlerde bu çizimleri yapan bir emniyet mensubunun hapse girmesi ise bardağı taşıran en son damla oldu.
 
 
 Japon Emniyet Genel Müdürü Masamato Okada, konu ile ilgili olarak yaptığı basın toplantısında, emniyet birimlerinde bugüne dek çizilmiş olan binlerce robot resmin üç aşağı beş yukarı neredeyse aynı olduğunu ifade etti.
 
Konuşmasına, "Kardeşim, bu nasıl memleket, nasıl yaradılış, nasıl toplumdur anlayamadım. Herkes birbirine benziyor. Artık teşkilat olarak patlama noktasına gelmiştik. En son robot resim çizen arkadaşın da hapse girmesiyle, bu işe bir son verme zamanının geldiğini düşündük ve böyle bir karar almak zorunda kaldık." diyerek başlayan Okada, sözlerini şöyle sürdürdü:
 
 
  
"Herkes çekik gözlü, herkes kısa boylu, herkes beyaz tenli... Şahitlerden şüphelinin eşgalini istiyoruz, resimde çizilen kişi aynı babama benziyor. Aynı dedeme benziyor, hadi onları geçin aynı bana benziyor. Benziyor da benziyor... Japonya'da nezarethaneler, hapishaneler doldu taştı. Ülkede milletvekilleri ve dokunulmazlıkları olanlar dışında herkes en az bir kere hapse girip, çıkmıştır. Sırf kendi eşimi 4 kez hapse atmak zorunda kaldığımı biliyorum. Bir de bunun üstüne ikizlerin işledikleri suçlarda işler iyice arapsaçına dönüyordu. Tüm bunların ardından robot resim uygulamasını kaldırmaktan başka bir seçeneğimiz kalmadı..."
 
 
 Japon halkının artık kendisinden şüphe eder bir hale geldiğini ve kimsede huzur kalmadığını söyleyerek açıklamalarına devam eden Okada, ülkede yaşanan kaos halini "Gün geldi sokağa çıkanı direkt içeri atmak zorunda kaldık. İnsanlar kapıdan burnunu çıkaramaz oldu." diyerek özetledi. 
 
Memlekette "sabıka kaydı yoktur" belgesi alabilen birinin çok nadir bulunduğunu da kaydeden Okada, "Bir yerden sonra öyle bir hale geldik ki, kimin hapse gireceği önemini yitirdi. İşlenen her suç için rastgele birini içeri almaya başladık. E tabii biliyorsunuz, biz Japonlar hassas insanlarız. Ülke harakiriden geçilmez olunca ancak fark edebildik, adalet sisteminin çökmek üzere olduğunu." dedi ve ekledi: "Eşimizi, dostumuzu bile birbirinden ayırt edebilmek için seneler harcıyorken, robot resim bizim neyimize? Bunun bize uymayan bir teknik olduğu artık iyice su yüzüne çıktı. Zamanında batının tekniğini alalım derken, bu da nasıl olduysa araya kaynamış bir şekilde."