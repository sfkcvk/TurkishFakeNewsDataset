108. Kez ''Elektrik ve doğalgaza zam yok'' Açıklaması Yapan Taner Yıldız: ''Sırf benden bahsedin diye yapıyorum ehehe'' Bir süredir elektrik ve doğalgaz fiyatlarındaki durgunluk ve maden ocaklarında kaza olmaması nedeniyle sesi soluğu çıkmayan Enerji Bakanı Taner Yıldız, sabah saatlerinde basın mensuplarının karşısına geçerek bu seneki 108. ''Elektriğe ve doğalgaza zam yok'' açıklamasını yaptı. “Valla durduk yere kimsenin benden bahsedeceği yok, o yüzden bi ‘elektriğe ve doğalgaza zam yok’ diyeyim de sağda solda azıcık benden bahsedin istedim, yoksa söyleyecek de başka bir şeyim yok açıkçası” diyen Bakan Yıldız, arada sırada bu tip çıkışlar yaparak kendisinden bahsettirmenin acayip hoşuna gittiğini samimi bir şekilde itiraf etti. Enerji Bakanı Taner Yıldız, bugün öğlen saatlerinde kimse sormamasına ve hiçkimse merak etmemesine rağmen yaptığı “Elektriğe ve doğalgaza zam yok” açıklamasıyla, dikkatleri bir kez daha üzerine çekti. “Valla ne yalan söyleyeyim, böyle dedikten sonra bütün internet sitelerinde fotoğrafım çıkıyor, haberlerde adım geçiyor ya.. Değişik bir haz alıyorum” diyen Yıldız, manşetleri ise şimdiden görür gibi olduğunu ifade etti: “Düşünsenize şimdi buradan çıkıp internete bi giricem her yerde 'Enerji Bakanı Açıkladı: Elektriğe ve doğalgaza zam yok!', 'Bakan Yıldız’dan yeni yıl müjdesi! manşetleri… Hey yavrum be…” Diğer bakanlıklara nazaran Enerji Bakanlığı’nın durduk yere yapılan bu tip açıklamalar için adeta biçilmiş kaftan olduğunu sözlerine ekleyen Yıldız, “Mesela şimdi Tarım ve Hayvancılık Bakanı çıkıp ‘Küçükbaşa, danaya zam yok’ dese, benim aldığım reaksiyonu alamaz” diyerek, bu tip şımarıklıklara müsait bir kurumda çalışmaktan duyduğu memnuniyeti gizleyemedi. Kendisi ile birlikte bugün açıklama yapan Çalışma Bakanlığı’ndan da örnek veren Yıldız, şu ifadelere yer verdi: “Mesela bugün çalışma bakanımız Faruk Çelik, asgari ücret zamlarını açıkladı. Ama zaten bunu en fazla yılda iki kere yapabilir. Benim durumum öyle değil, canım sıkılır toplarım basın mensuplarını 'Elektriğe zam yok' derim, manşet olurum. Kimse de demez; 'Taner niye şimdi durduk yere böyle bişey söyledin' diye… Atıyorum Mart ayında çalışma bakanı çıkıp asgari ücrete zam yaptım dese işvereni ayrı üzerine gelir, Ekonomi Bakanı 'Napıyosun sen' der… İşçi garibim zam aldım diye sevinir onun infiali… ama benim durumum öyle değil, 15 günde bir çıkıp zam yok diyebilirim, hatta yine diyeyim: Arkadaşlar Elektriğe ve doğalgaza zam yok hahayt” Ara sıra talihsiz doğal afetlerle mikrofon başına geçmek durumunda kaldığını, o açıdan bu tip açıklamaların kendi repütasyonu açısından da çok önemli olduğunu vurgulayan Yıldız, “Aslında her türlü enerjiye bakıyoruz ama elektrikle doğalgaz çok popüler. Mesela arada ‘Havagazı'na 32 yıldır zam yapmadık’ falan da diyorum ama o aynı tadı vermiyor, pek dikkat çekmiyor” sözleriyle zam yok açıklamalarına devam edeceğinin sinyallerini verdi. Son olarak kendisini takip eden herkese bir müjdesi olduğunu da sözlerine ekleyen Yıldız, “Arkadaşlar, bakın bir kez daha yineliyorum. Elektriğe ve doğalgaza zamm….” dedikten sonra bir süre duraklarken;  “Zammm. Zaaaam... Oooooooo. Yok tabi ki ehehe' diyerek, yüreklere yine su serpti.