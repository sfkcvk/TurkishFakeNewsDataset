Turizm Bakanlığı, Yeterli Turist Sayısına Ulaşılamaması Nedeniyle Bu Yıl Yaz Mevsiminin İptal Edildiğini Duyurdu: ''Masrafını kurtarmıyor...'' Haziran ayının ilk yarısı geride kalmasına rağmen henüz kendisini göstermeyen yaz mevsimiyle ilgili endişeli bekleyiş sürerken, Turizm Bakanlığı'ndan bugün sürpriz bir açıklama geldi. Gelen ilk verilere göre özellikle yabancı turist sayısında beklentilerin bir hayli altında kalınacağının netleştiğini belirten bakanlık, zarar edeceği gerekçesiyle bu yıl yaz mevsiminin iptal edildiğini duyurdu. Konuyla ilgili olarak bu öğleden sonra bir basın toplantısı düzenleyen Turizm Bakanlığı Müsteşarı Fikret Eryeğin, yaz mevsiminin geçtiğimiz 2 yıl olduğu gibi bu yıl da ekonomik anlamda beklentileri karşılamaktan bir hayli uzak kalacağını belirterek, 3 yıl üst üste zarar eden bir mevsimi ısrarla açık tutmanın Türkiye'nin mali yapısına zarar vereceğine vurgu yaptı. Türkiye'nin içinde bulunduğu hassas ekonomik dengeler göz önüne alındığında kamu ve özel sektör kaynaklarını verimli kullanmaktan başka bir seçeneğinin bulunmadığına dikkat çeken Eryeğin, şöyle devam etti: "Yaza güvenilip bir yığın turizm yatırımı yapılıyor. Vatandaşlarımız sırf bu mevsim geldi diye krediyle, borçla bile olsa kendilerini deniz kıyısında bir yerlere atma ihtiyacı hissediyorlar. Onu yapmayanlar da gerek yazlık kıyafetlere olsun, gerek vantilatör klima gibi soğutucu gereçlere olsun her yıl dünyanın parasını döküyorlar. Peki bunca yatırımın bir geri dönüşü oluyor mu? Belki bir dönem vardı, güzel de para bırakıyordu ancak maalesef 2-3 yıldır durum ortada. Zarar üstüne zarar. Bu şartlar altında bu mevsimin sürdürülebilir olmadığını sizler de takdir edersiniz..." Maliye Bakanlığı ve Meteroloji İşleri Genel Müdürlüğü ile birlikte yürüttükleri çalışmalar ve uzun istişareler sonucunda bu yılki yaz mevsimini tamamen iptal etme kararı aldıklarını belirten Turizm Bakanlığı Müsteşarı, "Tabii yılların alışkanlığı olduğundan bizim için de zor bir karar oldu. Bu haftaya kadar acaba bir şekilde kurtarabilir miyiz, gelse mi gelmese mi diye kendi aramızda çok tartıştık. Mevsim bir şey kazandırmasa, sırf masrafını çıkarsa ona da razıydık. Yine açık tutmaya gayret edecektik ancak maalesef durum ortada." derken, karar verme aşamasında sürüncemede bıraktıkları tüm vatandaşlardan da anlayış beklediklerini ifade etti.  Son olarak Metoroloji İşleri'ne gereken talimatların verildiğini ve bu yıl 14 Eylül tarihine kadar ilkbaharla devam edilip sonra direkt sonbahara geçileceğini ifade eden Eryeğin, iptal edilen yaz mevsimin önümüzdeki yıllarda telafi edilip edilmeyeceğinin ise şu an belirsiz olduğunu söyledi.