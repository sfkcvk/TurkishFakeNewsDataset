Oytun Mimarlık Ltd Şti, Ofisçe Gidilen Karaoke Gecesi'nin Yaralarını Sarmaya Çalışıyor...  Çalışanlarının şiddetli itirazına rağmen her hafta sonunda ayrı bir organizasyon düzenlenen Oytun Mimarlık Ltd. Şirketi, bu kez karaoke gecesinin yaralarını sarmaya çalışıyor. Hafta içi İK'dan gelen 3 hatırlatma mail'inin ardından, yakın bir akrabalarını kaybeden, evini su basan ve kedisi doğum yapan 6 kişi dışında dışında tam kadro olarak gerçekleştirilen karaoke gecesi, detone genel müdür İhsan Oytun’a yapılan tenor muamelesi, çalışanların iğrenç sahne performansı ve alkolün etkisiyle yapılan itiraflar yüzünden gerçek bir utanç gecesine dönüştü. Şirket içi iletişimi güçlendirmek, yönetime karşı iş yapıyor görünmek ve yıl sonunda vergiden düşmek amacıyla İnsan Kaynakları departmanı tarafından organize edilen etkinlik, Oytun Mimarlık çalışanları için bir Cuma akşamına daha mal olurken, gecenin bilançosu ağır oldu. Çalışanların halen "Allahım acaba ben nasıl görünüyordum dışardan?" sorusuyla kendi kendini yediği gecede berbat sesiyle 1 saat mikrofonu bırakmayan Genel Müdür İhsan Oytun'a yapılan kollektif yalakalık ise şirketin ortak utancı olarak öne çıkan gelişmelerden.  Araya giren 2 günlük hafta sonu tatilinde gecenin yaralarını sarmaya çalışacak olan şirkette, Pazartesi tekrar yüz yüze bakacak olmanın gerginliği şimdiden hissedilirken, önümüzdeki hafta komple izin almayı düşünen çalışanların sayısı ise hızla artıyor. İnsan Kaynakları'nın dahi pişman olduğu ve henüz "gecemizden renkli kareler :)" başlıklı mail atmaya cesaret edemediği Karaoke Gecesi'nin sonsuza dek unutulmak istenen detaylarından bazılarıysa şöyle - Şirketin muhasebe müdürü Selim Ayvaz'ın, son 1 ayda 2. kez yakın bir akrabasını yitiren ve bu yüzden geceye katılamayan çalışma arkadaşı Nedim Şaşkan'ı arayarak telefonda söylediği "Makber" şarkısının ardından barda uzun süreli sessizlik yaşandı. Şarkının bitiminde ise telefonun diğer ucundan Nedim Şaşkan'ın gözyaşları ve "Allah belanızı versin" sesi duyuldu. - Firma kadrosunda yer alması erkek çalışanlar tarafından "Allah'ın lütfu" olarak değerlendirilen satış temsilcisi Gizem Sarısoy, üzerindeki mini elbisesiyle gecenin tek olumlu yanı oldu. Toplamda 7 farklı kişinin yazmaya çalıştığı Sarısoy'un "Ayy yaşasın az sonra Aykan da geliyo çocuklar, sizi de tanıştırırım sevgilimle" sözlerinin ardından gelen hayalkırıklığı, Aykan'ın yakışıklı ve paralı olduğunun anlaşılmasıyla birlikte daha da derinleşirken, zengin piçin ilerleyen saatlerde mikrofonu alıp gerçekleştirdiği muhteşem Teoman performansıyla birlikte bazı çalışanlar geceyi terk etti. - Şirkette çalışmaya geçtiğimiz ay başlayan Buse Kocadağ hakkında şirket çalışanları arasında oluşan "çok hanım hanımcık kız" fikri, gecenin ardından yerini "yani o da içince... Ne bileyim ya”ya bıraktı. - Şirketin tek evli çifti Onur-Meltem Emreoğlu, ilk turda Meltem'in isteği doğrultusunda "Biz aşkı meleklerden çaldık" söyledi. Meltem'in tuvalete gittiği kısa bir andan istifade ederek sahneye fırlayan Onur'un, 3 arkadaşıyla birlikte söylemeye başladığı "Sex Bomb"un ardındansa gece evde de devam edecek kavga başlamış oldu.  - Sigara almak için dışarı çıkan satınalma sorumlusu Muhsin Tepebaş, gecenin önemi bir kısmını tekrar içeri girebilmek için bodyguard'la mücadele ederek geçirdi. Tepebaş, 1 saat sonra sigara için çıkan ekip sayesinde ancak içeri girebildi. - Muhasebeci Mustafa Bey'in sırtında oluşan 1.5 m2 çapındaki ıslaklık da geceden öne çıkan çirkin bir detay olarak hafızalarda yer etti... - İhsan Bey'in sekreteri Buse Ergenç, gecenin 'gözlerini kapayıp hisli hisli söyleyince çok iyi Sezen Aksu söylediğini zanneden' ismi oldu. Ergenç, "Firuze" şarkısı ile sonraki 2 saat boyunca yapılan birbirinden kötü O Ses Türkiye esprilerine zemin hazırladı... - Duman'dan "Senden daha güzel"i, 2 aydır yazdığı stajyerden gözlerini ayırmadan söylemeye çalışan Mimar Numan Yuvalı'nın sesi, kızın yüzünde beliren tiksinti ifadesiyle birlikte giderek sönümlendi. Başının döndüğünü belirterek şarkının sonunu getiremeyen Yuvalı, dışarı çıkarılmaya çalışılırken yolu üzerindeki 4 masaya kustu. - Şirketin kurucusu ve Genel Müdürü İhsan Oytun, çalışanların yoğun ısrarlarına dayanamayarak tek bildiği şarkı olan "Bir ilkbahar sabahı"nı söylemek üzere sahneye çıktı. Oytun'un sık sık detone olarak ve sözlerin yarısını yutarak söylediği şarkıya çalışanlar da büyük bir coşkuyla eşlik ederlerken, deneyimli Genel Müdür alkışların da etkisiyle aynı şarkıyı 3 kez daha söyledi.  - Şirket çalışanlarının sahneye çıkıp Genel Müdür İhsan Oytun için söyledikleri "sen olmasan İhsan, ah bu çile çekilmez" şarkısıyla birlikte "keşke bu an hiç yaşanmasaydı" duygusu tüm mekanı kapladı.