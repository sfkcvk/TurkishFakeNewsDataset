Turizmde Sevindiren Gelişme: Son Terör Saldırıları Sonrası Rezervasyonunu İptal Eden Turist Yok. Zaten Turist de Yok...  Dün İstanbul Vezneciler, bugünse Mardin'in Midyat ilçesinde yaşanan terör saldırıları bir kez daha Türkiye'yi yasa boğarken, sevindirici tek haberse Turizm Bakanlığı’ndan geldi. Olayların turizme herhangi bir olumsuz etkisi olmadığını ve şu ana dek hiçbir rezevasyon iptali gerçekleşmediğini belirten Bakanlık, hali hazırda iptal edilecek herhangi bir rezervasyon kalmamış olmasının da bu başarıda etkili olduğunu ifade etti.  Yaşanan terör saldırılarının ardından hükümet kanadından gelen açıklamalara bir yenisi daha eklendi. Öğleden sonra mikrofonların karşısına geçen Kültür ve Turizm Bakanlığı Müsteşarı Bayram Yunuk, son patlamaların en azından turizm açısından olumsuz bir durum yaratmadığını açıkladı. Yunuk, "Saldırıların ardından derhal yurtdışından turist getiren acentelerle ve otellerle bağlantıya geçildi. Sevinerek belirtmek istiyorum ki şu ana dek aldığımız bilgiler hiçbir rezervasyon iptalinin olmadığı yönünde” sözleriyle yaşadıkları sevinci dile getirdi. Özellikle Rus turist konusunda düşen uçaktan bu yana bakanlık olarak kafalarının rahat olduğunu da ekleyen Yunuk, Almanlar'ın Sultanahmet patlamasından, bir grup İranlı’nın Ankara patlamalarından, adrenalin bağımlısı birkaç Avusturalyalı’nın da İstiklal Caddesi'ndeki canlı bomba olayından sonra Türkiye'yi terk ettiğini vurguladı. “İnanır mısınız böyle daha iyi oldu ya” diyen Bayram Yunuk şöyle devam etti: “Her işte bir hayır vardır derler ya, bu bombaların, düşen uçakların falan da işte böyle bir hayrı var arkadaşlar. Bakın biz hep söyledik, terörle yaşamaya alışmamız lazım dedik. N'oldu? Buyurun alışmış olduk. Normal şartlarda her bombalamada ölenlerin yanı sıra bir de turist gelmemesine üzülecekken şimdi işin o kısmını aşmış durumdayız. Rezevasyon olmayınca iptaliyle ilgili bir endişe de olmuyor. En azından kafamız rahat artık...” Gazetecilerden gelen “Efendim peki an itibariyle Türkiye’de kaç turist var, onlar ülkeyi terk ediyor mu?” sorusunu da açık yüreklilikle yanıtlayan Bakanlık Müsteşarı, şu an Avrupa'ya kaçamayan 3 milyon kadar mülteciyi saymazsak turist mahiyetinde Arap ülkelerinden gelen 19 kişi bulunduğunu belirtti. 19 kişinin tamamının İstanbul’da bulunduğunu ve saç ekim süreçlerinin devam ettiğini belirten Yunuk, “Onlarınkisi normal turizmden bir parça farklı arkadaşlar takdir edersiniz ki. En gözü kara konuklarımız, elbette kel olanlar. Bomba diplerinde patlasa, kafaları yerinde durduğu sürece o ekim tamamlanmadan bir yere gitmezler." sözleriyle önümüzdeki dönemde herhangi bir rezervasyon iptali beklemediklerini işaret etti.  Yunuk, açıklamalarına devam ettiği sırada gelen bir telefonla toplantıya kısa bir ara verdi. Kameraların karşısına geri döndüğünde yüzünün hayli solgun olduğu görülen Bakanlık Müsteşarı, son olarak şunları kaydetti:  "Arkadaşlar... Araplar... 2 tanesinin saçı beklenenden önce çıkmaya başlamış... Evet maalesef bu cuma gidiyorlar... Allah kahretsin böyle işi..."