Erdoğan'dan Adaylık Değerlendirmesi: ''Bu görevi bana layık gördüğüm için kendime çok teşekkür ediyorum...'' 10 Ağustos’ta gerçekleşecek cumhurbaşkanlığı seçimleri için adaylığı resmen açıklanan Başbakan Erdoğan, halka ilk seslenişini gerçekleştirdi. Kendisine cumhurbaşkanlığı teklifini ileten kendisini kutlayarak sözlerine başlayan Erdoğan, bu görevi kendisine layık gördüğü için kendisine teşekkür ettiğinin özellikle altını çizdi. Süreç içerisinde kendi kafasında son 2 aday kalana kadar elemeler yaptığını kamuoyuyla paylaşan Başbakan, “En sona kalan birbirinden değerli son iki adayın her ikisi de kendim olunca inanın çok zor bir seçim yaptım ve şu an karşınızdayım” diyerek verdiği kararın meşakkatli ama ülke için gerekli olduğunu vurguladı. Adaylığının kesinleşmesinin ardından ilk kez kameralar karşısına geçen Başbakan Tayyip Erdoğan, uzun süredir yürütülen çalışmalar hakkında önemli bilgiler verdi. Doğru adayı belirlemek için partinin ileri gelen isimlerinden kendisiyle sıkı bir çalışma dönemi geçirdiğini kaydeden çiçeği burnunda cumhurbaşkanı adayı geçirilen süreci şu sözlerle aktardı; “Haziran başı gibi, kendimden bana 'Ben mi aday olsam?' şeklinde bir teklif gelince, kendi başıma düşünmek için biraz süre istedim. Bu süre boyunca, uzun uzun istişareler yürüttüm, çoğu zaman Kısıklı'daki konutumda olsun, Başbakanlık Ofisi’nde olsun kendi kendime ikili diyalog süreçleri başlattım. Bu aşama elbette çevremdekileri bir miktar korkuttu. Hatta, eşim o dönem sık sık 'bi doktora mı görünsen' şeklinde tekliflerle geliyordu... Ama işte büyük kararlar kolay verilmiyor. Mutlaka insanın, en güvendiği kişilere danışması lazım. Ben de öyle yaparak, kendimle görüşmemin ardından 'tamam' dedim, ben bence bu göreve hazırım. Eğer ben de uygun görürsem açıklayalım kararı dedim. Ben de uygun gördüm, sağolayım” Aday belirleme süreci sırasında bir cumhurbaşkanında mutlaka olması gereken özelliklerin de masaya yatırıldığının altını çizen Erdoğan, “Ülkenin en az yarısı tarafından zerrece sevilmeyen, içte dışta herkesle kavgalı bir iki isim daha geldi aklıma ama Erol Köse ve Okan Bayülgen boylarının kısa olması nedeniyle elendiler. Neticede cumhurbaşkanlığında boy önemli. Kısa bir aday bizi özellikle pota altındaki mücadelelerde mahcup edebilir...” sözleriyle her şeyin ince elenip sık dokunduğunu vurguladı. Son ikiye sadece kendisinin ve kendisinin kaldığı yarışta daha önce belirttiği üzere ters köşe yaparak kendisini seçtiğini kaydeden Tayyip Erdoğan, “Kim bu görevi daha iyi yapabilir dedim. Tayyip Erdoğan mı yoksa Tayyip Erdoğan mı? Hiç kolay bir seçim olmadı. Ama sonunda gelinen noktada bu görevi en iyi benim yapabileceğime karar verdim. Teveccüh göstermişim, kendilerime şükranlarımı sunuyor, teşekkür ediyorum” diyerek, bundan sonra kendisine layık olmak için çalışacağını belirtti. Başbakan Erdoğan'ın herkesi şaşırtarak cumhurbaşkanlığı için aday gösterdiği Tayyip Erdoğan'ın cv'si işe başarılarla dolu: - Kendisinden önceki dönemde yılda ortalama ancak %4.8 büyüyebilen Türkiye'yi, 12 yıllık iktidarı boyunca ortalama 4.9 hızla büyüyen bir ülke haline getirerek ekonomik anlamda çağ atlattı. Bu atılımla birlikte Türkiye, ekonomik büyüklük sıralamasında dünyada 17. sıradan 17. sıraya yükseldi. Aynı dönemde sırasıyla iphone 3, 4 ve 5 çıktı, teknoloji çok ilerledi. Önceki iktidarlarda teknoloji bu kadar ilerlememişti... - Etkili dış politikası sayesinde Türk vatadandaşlarının Irak, Mısır, Libya, Tunus ve Suriye'den çıkarılmasını sağlayarak bu az gelişmiş ülkeler nedeniyle çekilen gurbet acısının önüne geçti. Aileleri kavuşturdu... - Türkiye'yi uzun yıllardır meşgul eden Kürt meselesinin çözümünü konusunda önemli mesafeler kat eden Erdoğan; onun yerine Suriye, mülteciler, Irak, Işid gibi yeni meseleler kazandırarak bu alandaki monotonluğa son verdi. - Bugüne dek 7 kez batılı liderler karşısında bacak bacak üstüne attı... - Olimpiyatların Tokyo'ya kazandırılmasının yanısıra, ilk kez bir Türk takımının UEFA kupasını kendi iktidarından 2 yıl önce almasını sağlayarak dünyanın sportmen liderleri arasına adını yazdırdı. Başbakanlığı sürecinde ülkemizde top koşturan bazı ünlü futbolcular ise şu şekilde: Alex de souza, Didier Drogba, Ricardo Quaresma, Pierre van Hooijdonk, Wesley Sneijder, Stephen Appiah... - Erdoğan, 2013 yılında yayınlanan "ben diktatör olsam yapamayacağınız 100 şey" isimli eseriyle de Sait Faik Hikaye ödülünü kazandı... - Devlet yönetimine şeffaflık ve katılım kazandırdı. Ekibinin suriye sorununa dair çözümleri bir şekilde banda kaydedilerek vatandaşla paylaşıldı... - Twitter'ı ve Youtube'u yasaklatarak vatandaşlarda bilişim kültürünün gelişmesi yönünde önemli çalışmalara imza attı. Ayrıca Ak troller adlı dünyanın ilk maaşlı twitter kullanıcıları kendisi döneminde yetiştirildi... - B sınıfı sürücü ehliyetiyle metro dahil her türlü ulaşım aracını büyük bir ustalıkla kullanabilen ilk başbakan oldu... - 3 çocuk ve 1 Bilal babası olup "one minute" seviyesinde İngilice bilmektedir...