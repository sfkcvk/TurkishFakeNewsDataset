Linkedin'de İlk Kez Normal İş Teklifi Alan Gamze Güldür(27) Cephesinde Gergin Bekleyiş Sürüyor: ‘‘Acaba ne zaman asılmaya başlayacak?’’ 4 yıldır üye olduğu Linkedin'de bugüne dek tamamı flörtleşme ya da taciz içerikli 200'ün üzerinde mesaj alan Gamze Güldür(27), cephesinde gergin günler yaşanıyor. Genç sistem analisti, 3 gün önce başlayan bir görüşmede 14 mesaj geride kalmasına rağmen konunun hala bir şekilde profil fotoğrafına gelmemiş olmaması nedeniyle buruk bir sevinç yaşarken, olayın üzerindeki gizem perdesi ise her geçen gün büyüyor. Profesyoneller için iş network'ü platformu olan Linkedin’de kendisini gerçekten profesyonel bir biçimde iş konuşulan ilk mesajlaşmanın içinde bulan genç analist, karmaşık duygular içinde. “Genelde en geç 3. mesajda 'Ne güzel gözlerin var' noktasına gelirdi konuşma ama henüz bunda bir şey yok. Hala know how diyor, sektör diyor, big data diyor. Kesin bir pislik var” diyen Güldür, durumun bir miktar egosunu zedelediğini de sözlerine ekledi. Güldür, "Tabi insan ister istemez profil resmimi mi beğenmedi acaba diye düşünüyor ama yani her gün ortalama 10 ekleme talebi alan resim bu. Olamaz yani öyle bi şey... Di mi?" sözleriyle de duruma henüz tam anlam veremediğini kaydetti. Türkiye’de böyle bir şey yaşanabileceğine pek imkan vermediğini ifade eden Güldür, şöyle devam etti: “Yurtdışında Linkedin’in iş bağlantıları kurmak, iş bulmak için falan kullanıldığını duymuştum ama çok da kulak asmamıştım o tip dedikodulara. Benim bildiğim kadarıya Tinder’ın CV’lisi gibi bir şey burası. İlk kez böyle bir şey geliyor başıma. Bir-iki defa ben de denedim tabi karşı tarafı. Geçmiş tecrübelerimi sordu, ‘Geçmişin kurcalanmasından hoşlanmam’ dedim. ‘Yanlış anladınız, referansınız var mı acaba’ diye yanıtladı. Çok, gerçekten çok tuhaf…” Genç sistem analisti, önümüzdeki 1-2 gün içinde de flörtleşmeye dönük bir mesaj gelmemesi halinde profil resmini değiştirip bir de öyle deneyeceğini belirtirken, "Instagram'daki profil resmimi koyucam, geçen yaz çekilmiştim 122 like'ı var. Ona da asılmıyorsa ya cidden iş teklif ediyor ya da bu adam şu ana kadar gördüklerimin en sinsisi" ifadelerine yer verdi. Güldür, olay iş görüşmesine kadar gelirse mutlaka güvenilir bir arkadaşını yanına alarak gideceğini de vurgulayarak "Orada anlaşılır zaten durum, baktım hala asılmıyor açık açık maksadının ne olduğunu sorarım. Dolandıracak mı borç mu isteyecek benden napıcak? Böbreğimi mi çalacak?" sözleriyle gizem perdesinin önümüzdeki günlerde aralanacağını umduğunu belirtti. Türkiye’den ilk kez böyle bir haber alan Linkedin’deyse coşku hakimdi. California San Jose’de bulunan Genel Merkez’e bir anda yayılan “Beyler Türkiye’de gerçekten profesyonel mesajlaşma var” bildiriminin ardından kutlamalar başladı. Konu hakkında kısa bir açıklama yapan Linkedin Ortadoğu Sorumlusu Kevin Gornett, “Bakın bize herkes güldü zamanında. Siteyi Türkiye’ye açtığımız için Silikon Vadisi’nde adım ‘Oooo Kevin çöpçatanlığa da başladın’a çıktı. Ama bir mucizeye inandık, yılmadık. İnşallah bir ilki yaşayacağız." sözleriyle mutluluğunu paylaştı. Genel Merkez’de de artık tüm gözler konuşmanın mülakata evrilip evrilmeyeceğine çevrilmiş durumda.