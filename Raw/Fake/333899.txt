Dışişleri Bakanlığı, Muhtarlara ''Abi siz bu konulara fazla girmeseniz'' Demenin Uygun Bir Yolunu Arıyor... Trump yönetiminin Kudüs kararına yönelik protestolar bugün de sürerken, Antalya'nın Kumluca ilçesine bağlı muhtarların üzerine "Trump" yazılı turpları yiyerek gerçekleştirdiği eylem Dışişleri'ni harekete geçirdi. Görüntülerle ilgili olarak yayın yasağı talep eden Bakanlık, muhtarlar başta olmak üzere toplumdaki çeşitli kesimlere uluslararası konularda illa bir eylem yapmak zorunda olmadıklarını uygun bir dille anlatmanın yollarını arıyor.  Konuyla ilgili olarak bir basın toplantısı düzenleyen Dışişleri Sözcüsü Fahrettin Uysal, duvara yansıttığı turp ısıran muhtar görüntüsünü işaret ederek "Şunu bir Filistinli görecek de siz dalga mı geçiyorsunuz bizimle diyecek diye elimiz yüreğimizde bekliyoruz" ifadelerine yer verdi.  "Hayır anlatamayız da yani... Bizde genelde bu tip tepkiler sebze meyve üzerinden verilir. O sebzenin Türkçe adı da ABD başkanınınkini andırıyor diye arkadaşlar o şekilde düşünmüşler falan desek inanmazlar... Zaten kim inanır?" diyen Uysal, muhtarların iyi niyetlerinden kesinlikle şüphe duymadıklarını ancak bazı şeyleri ele güne izah etmenin de zor olduğuna dikkat çekti. Uysal, vatandaşların uluslararası konularda gösterdikleri duyarlılığı takdir ettiklerini özellikle vurgulayarak şöyle devam etti: "Yanlış anlaşılmak da istemiyorum, gene duyarlı olun tabii ama illa yaratıcı bir eylemle bunu göstermek zorunda değilsiniz onu anlatmaya çalışıyorum. Hani yaş sebze alım fiyatlarını falan protesto ederken enteresan şeyler yapın yine, biriniz domates olsun öteki onu çöpe atsın falan mesela öyle şeylere kendi aramızda gülüp eğleniyoruz biz ama bu tarz konularda biraz daha temkinli olmakta fayda var. Elalemin ağzı torba değil çünkü değerli muhtarlar. Allah korusun dünya basınının ilgisini çeker, biri alır komedi programında, Talk Show'unda falan yayınlar, üzerine bir de kahkaha efekti koyarlar siz de üzülürsünüz hepimiz üzülürüz... Zaten itibarımız çok parlak durumda değil... Gözünüzü seveyim bi de siz şeyapmayın yani..."