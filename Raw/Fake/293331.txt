AKP'de Başkanlık Sistemi İçin Umutlar Yükseliyor: ''Olağanüstü hali tüm ülkeye mi yaysak?'' Erken seçimden büyük bir zaferle ayrılan ve %49,50'lik oy oranıyla tekrar tek başına iktidara gelen AKP'de başkanlık sistemi tartışmaları hız kesmiyor. 7 Haziran seçimlerinin ardından özellikle Güneydoğu'daki olağanüstü halin olumlu bir geri dönüş sağladığını düşünen partinin ileri gelenleri, olası bir başkanlık sistemi referandumu için işi sıkı tutmaya niyetli.... Ak Parti Stratejik Hedefler Genel Teşkilatı'nın haftalık olağan toplantısı ardından konuşan Sivas Milletvekili Memduh Ünveren, 7 Haziran'ın ardından sadece 5 aylık bir süreçteki patlamaların, çatışmaların ve olağanüstü halin en az 4,5 milyon insanın fikirlerini değiştirdiğine dikkat çekti. Özellikle Güneydoğu'da çok sayıda ilçede yapılan kuşatmanın ve sokağa çıkma yasağının ardından halkın desteğini aldıklarını kaydeden Ünveren, şöyle devam etti: "Arkadaşlar şimdi bakın sokağa çıkma grafikte de göreceğiniz üzere oy oranını ne yapıyor? 2 puan yükseltiyor. Kuşatmayı eklerseniz yarım puan da ordan karınız var. Evden çıkartmama, şehir içinde tank gezdirme her biri birer puan. Haberleşmeyi kesme iki puan ve en nihayetinde ölüleri defnetmeye izin vermeme de sandığa 3 puan katkı sağlıyor. Eh bölgede de %40 da kemik oyumuz olsa üstüne bunları koya koya ortaya çıkan tablo şu: Biz başkanlığı çok rahat alıyoruz. Hesap çok basit..." Seçimde alınan yüksek oy oranına rağmen rehavete girmeden Ak Parti kadrolarının çalıştığına da değinen deneyimli milletvekili Ünveren, HDP'nin başkanlık pazarlığına razı gelmesi, olmadı referandumda halkın ikna edilmesi için tüm planların yapıldığını da sözlerine ekledi. Son olarak "Valla işte seçim bitti diye hemen oradan çıkmadıysak, kararlılığımızı anlayın. Bugün Silvan'da, yarın belki Türkiye'nin her yerinde olabilir" ifadelerini kullanan Sivas mebusu Memduh Ünveren, "Yani tabii olacak diye bir şey yok, sadece beyin fırtınası yapıyoruz" diyerek sözlerini noktaladı. Ankara kulislerinde bu gelişmeler yaşanırken, AKP'nin başkanlık stratejisine bir destek açıklaması da Diyarbakır'ın Silvan ilçesinden geldi. Evlerinden alınarak ters kelepçeyle Terörle Mücadele Şubesi'ne götürüldükleri esnada kısa bir değerlendirmede bulunan vatandaşlar durumdan son derece memnun oldukları kaydetti. "Diğer şehirleri bilmiyoruz ama biz sokağa çıkmayarak hendeklere düşme riskimizi resmen sıfıra indirdik. Teşekkürler AK Parti, teşekkürler Cumhurbaşkanımız" diyen terör zanlıları, en yakın seçimde oylarının başkanlıktan yana olacağını vurgulamalarına rağmen beyaz toroslara bindirilerek olay yerinden uzaklaştırıldı.