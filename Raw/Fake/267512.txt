Yarısının Her Şeyi Bildiği, Diğer Yarısının Hiçbir şeyi Umursamadığı Türkiye'de Yayın Yasağı Sadece Emekli Özcan Şener(61)'i Etkiledi... TBMM'de 17 Aralık süreciyle bağlantılı olarak dört eski bakan hakkında kurulan soruşturma komisyonunun çalışmalarıyla ilgili yayın yasağı, emekli memur Özcan Şener (61)'i derinden etkiledi. Ülkenin yarısının hakkında her şeyi internetten öğrendiği, diğer yarısının ise umrunda olmayan yolsuzluk soruşturmasını halen medya üzerinden takip eden tek kişi olan Şener, yasak kararına tepkili. Yayın yasağının gerçekten etkilediği tek vatandaş olduğunun ortaya çıkmasıyla birlikte basının ilgi odağı haline gelen Özcan Şener, eşi Nükhet Hanım (56) ile birlikte gazetecileri Ankara, Aşağı Ayrancı'daki evlerinde ağırladı. "Ya çocuklar bi şey söyleyin. Hiç mi haber olmayacak şimdi? Birazcık bile mi?" şeklindeki sorularla yasağın kapsamını öğrenmeye çalışan Şener, aldığı olumsuz yanıtlar karşısında yaşadığı üzüntüyü şu sözlerle dile getirdi: "Yani ben biraz da kararsızdım zaten yolsuzluk var mı yok mu diye. İşte, vakit de bol olunca arada bi haber falan çıkarsa merak edip okuyordum. Sırf benim için mahkemeden karar çıkarmalarına hiç gerek yoktu. Varsa bir yolsuzluk, gelsinler açık açık 'Özcan Abi, biz şeytana uyduk, böyle böyle bir halt yedik' diye dürüstçe söylesinler. Belki çabuk parlayan bir insanım, biraz kızarım, bi kaç gün konuşmam ama sonra affederim. Neticede insanız..." Üzüntüsünden sabahtan beri sudoku'ya bile kendisini veremediğini ifade eden başarılı emekli daha fazla konuşmak istemediğini belirtirken, mikrofonların başına geçen eşi Nükhet Şener ise öfkeliydi. Kocasının kimseye zararı olmayan, kendi halinde biri olduğunu dile getiren Şener, "Ne güzel okuyordu adam haberini. Şimdi bütün gün başımda. Evde gün yapıyorum geliyor 'Eee, siz ne diyorsunuz bu yolsuzluk işine?' diye misafirlerimi darlıyor." sözleriye yasağa isyan etti. Özcan Bey'in şu yaştan sonra internet falan öğrenemeyeceğini vurgulayan acılı eş, devlet büyüklerinden hiç değilse dava ile ilgili gelişmeleri kendilerine telefonla aktarmasını rica etti. Kocasının Meclis'te soruşturma komisyonunu takip edebileceğini de sözlerine ekleyen Nükhet Şener, "Valla kimseye bişi yapmaz, kenarda durur, çayını içer. Bütün gün evde oturacağına gitsin orda otursun. Nolacak yani?" derken, eşinin yolsuzluk soruşturması hakkında ortalama bir milletvekilinden daha fazla şey bildiğinin de altını çizdi. Nükhet Hanım, konuşmasına "Ya çocuklar, buyrun kek börek yiyin, çekinmeyin.. Bu arada siz arada bize haber paslarsınız di mi?" sözleriyle devam ederken, son dakikada ajanslara düşen "Özcan Şener'in yolsuzluk soruşturmasına ilişkin açıklamalarına dair yayın yasağı" haberi nedeniyle açıklamalarına apar topar son verdi. Haber yayına hazırlandığı sırada Şener Ailesi'nin evinde çay servisi eşliğinde sürdürülen basın toplantısı, Galatasaray'ın hoca adayları ve Bu Tarz Benim'den elenen yarışmacılar konulu gündemle devam ediyordu.