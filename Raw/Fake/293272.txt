Her 10 Kasım'da Yılın En Yüksek Hit'ini Alan Yeniakit Çalışanları, Herkes Gittikten Sonra Anıtkabir'e Şükran Ziyaretinde Bulunacak Her 10 Kasımda olduğu gibi bu sene de bir şekilde yılın en yüksek hitine ulaşan Yeni Akit gazetesi çalışanları, bu gece gizlice Anıtkabir'i ziyaret edecek. Atatürk’e şükranlarını sunacak olan Yeni Akit ekibi, mozaleye de ‘’4.5 milyon sayfa gösterimi... Olmasaydın, olmazdı...’’ yazılı bir çelenk bırakacak. Yazı İşleri Müdürü Hasan Karakaya ile birlikte bu gece henüz açıklanmayan bir saatte Anıtkabir'i ziyaret edecek olan yaklaşık 50 kadar gazete çalışanı, Ulu Önder’e şükranlarını sunacak. Geçtiğimiz sene yapılan gizli ziyarette olduğu gibi Anıtkabir özel defterinin imzalanması da unutulmayacak. Hatırlandığı üzere, Yeni Akit ekibi geçtiğimiz yıl da gece 00:30 sularında Anıtkabir'e gelerek, deftere "Saat 23.30 itibariyle 5.7 milyon sayfa gösterimi... Google reklamlarımız coşkun bir sel oldu taşıyor... Rahat uyu atam..." yazmıştı. Gazeteye yakın kaynaklar ise, Atatürk'ün senede sadece 1 gün değil ayda en az 1-2 kere hatırlanması ve anılması yönünde Yeni Akit yönetimin hükümetle temasta olduğunu bildirirlerken, İsmet İnönü'nün ölüm yıldönümüne gereken önemin verilmesi için kamuoyu çalışması başlatılacağı da gelen bilgiler arasında.