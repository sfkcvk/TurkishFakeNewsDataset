1990 Doğumluların da Bedelli Beklediğini Öğrenen Hükümette Moraller Bozuk: ''Yaşlanmışız mk ya...'' Bedelli askerliğin tekrar gündeme gelmesiyle birlikte bedelinin ne olacağı ve hangi yıldan itibaren doğanları kapsayacağı ile ilgili spekülasyonlar da başlarken, uygulamadan 1990 doğumluların da yararlanmak istediğini öğrenen hükümette moraller bozuk. Bedelli askerliğin Mayıs ayı içerisinde Bakanlar Kurulu tarafından ele alınacağı ile ilgili sosyal medyada yayılan söylentiler, uzun süredir bu haberi bekleyen geniş bir kitle tarafından heyecanla karşılandı. Söylentiler, uygulamadan 1989 ve öncesi doğumluların, 25.000 TL karşılığında yararlanabileceği yönünde ilerlerken, 1990 ve sonrası doğumlular da kısa sürede sosyal medyada örgütlenerek bedelliden yararlanma yönündeki taleplerini dile getirmeye başladılar. Konu ile ilgili olarak merakla beklenen ilk resmi açıklama ise akşam saatlerinde Hükümet Sözcüsü Numan Kurtulmuş'tan geldi. Düzenlenen basın toplantısında kameraların karşısına geçen Kurtulmuş, bedelli ile ilgili olarak net bir şey söylemekten kaçınırken, "90'lılar bedelli istiyor demek? Vay be... 90 doğumlu dediğin adamın ortaokula hadi bilemedin lise 1'e gidiyor olması lazım. Bizim aklımızda öyle kalmış yani. Ne ara bu kadar büyüdüler de bedelliyi kılpayı kaçıracak yaşa geldiler? Zaman nasıl geçiyor arkadaş ya..." sözleriyle hükümetin hislerine tercüman oldu.  Twitter'de '#90lılarbedellibekliyor' Hashtag'ini görünce önce güldüğünü belirten Hükümet Sözcüsü Kurtulmuş, daha sonra yaşananları ise şu sözlerle aktardı:  "Dedim heralde bize laf çakmak için yapmışlar. Sağlık Bakanımız yanımdaydı o sırada, 'Bak bak 'bari çoluk çocuğa da bedelli verin' diye bizimle dalga geçiyorlar' diye ona gösterdim, o da güldü. Sonra danışman arkadaşlardan biri 'Efendim yalnız ben 91'liyim. 26 yaşındayız şu an' diyince ikimize de bir hüzün çöktü. Biri de yazmış '95'lilere çıkmazsa yıkılırım" diye. 95'li adamın maksimum turbo'dan mclaren çıkmazsa yıkılması lazım... Öyle değil mi? Yanılıyor muyum arkadaşlar?" Basın mensuplarının başlarını öne eğerek susması üzerine bir süre uzaklara dalan Kurtulmuş, "Yaa size de öyle oluyo mu? 2000 diyince mesela ben 7-8 sene önce gibi düşünüyorum. Halbuki 17 sene olmuş" sözleriyle de zamanın nasıl hızlı geçtiğine dikkat çekti.  Kurtulmuş, bedelli konusunun kabinede genel bir moral bozukluğuna yol açtığını açık yüreklilikle itiraf ederek şöyle devam etti:  "İçimizde en yaşlımız, Orman ve Su İşleri Bakanı olan sayın Veysel Eroğlu. 67 yaşında. Zaten o yüzden, hani o yaştan sonra biraz da bağ bahçeyle uğraşsın diye bu görev kendisine verilmişti. Neyse ona tabii daha şey oldu bu haber. Bugün bir yanına uğradım baktım biraz böyle dalgın düşünceli falan. N'oldu Veysel Ağabey dedim, benim torun da bedelli bekliyor dedi. Torun bakın arkadaşlar, oğul falan değil. 94'lüymüş. Sen sıkma canını ağabey, ona bedelli yaptırmayız alimallah, o kadar da değil biz daha ölmedik falan diye teselli ettim biraz ama yani işte ne kadar oldu bilmiyorum... Zor tabii... Hepimiz için zor..." Basın mensuplarının "Efendim peki bedelli çıkacak mı? Kesin mi? Şartlar neler konuşuldu mu?" şeklindeki sorularına "Yaa arkadaşlar 3 günlük dünya. İşte geldiiik gidiyoruz. Bedelli olsa ne oluuur olmasa ne olur? Bedelini versen gençliği geri getirebilir misin..." şeklinde yanıtlayan Kurtulmuş, bir süre odasına çekilip düşünmek istediğini belirterek toplantıya son verdi.