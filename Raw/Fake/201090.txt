Sadece Kar Yağdığında Tatil Vermesi İçin Kapısı Çalınan Bir Kaymakam Daha İhmal ve İlgisizliğin Kurbanı Oldu Yoğun kar yağışının yurt genelinde kendini iyiden iyiye hissettirmesi ile beraber başta İstanbul olmak üzere çeşitli yerlerde eğitime ara verilirken, Tekirdağ’a bağlı Balcubaşılı İlçesi’nde okulların tatil olmaması üzerine İlçe Kaymakamlığı’na hareket eden bir grup vatandaş, Kaymakam Ali İhsan Bağzır’ın (47) cesedi ile karşılaştı. İçişleri Bakanlığı’ndan yapılan açıklamaya göre en son 10 Kasım törenlerinde canlı olarak görülen Bağzır'ın 3 hafta kadar önce vefat ettiği belirtilirken, vali ve kaymakamların yalnızca kar tatillerinde aranıp sorulmasından kaynaklanan ilgisizliğe dikkat çekildi. Balcubaşılı Kaymakamı’nın vefat haberi üzerine ilk resmi açıklama İçişleri Bakanlığı’ndan geldi. Tekirdağ’a hareket etmeden önce mikrofonlar karşısına geçen bakanlık basın sözcüsü Ekber Aldaman “Bugün geldiğimiz noktada maalesef mülki amirlerimiz varsa yoksa okullar tatil mi diye sorulmak için aranıyor. Böyle vefasızlık olmaz. Koca kaymakam, insan en azından hayatta mı diye arada bir yoklar..” diyerek, sözlerine sitemle başladı. Vali ve kaymakamların tek yetkilerinin kar tatili olmadığını, yeri geldiğinde yasaların belirttiği çerçevede sağanak yağmur ve sis gibi doğa olaylarında da son sözü yine onların söyleyeceğini belirten Aldaman, toplumda yaygın olan “Tatilci Vali” algısının bir an önce değişmesi gerektiğini vurguladı. "Türkiye’deki tüm illeri, ilçeleri uyarıyorum buradan. Bu adamlar hassas adamlar, yalnız adamlar, arada gidip bakmak gerekiyor, ilgilenmek gerekiyor...” diyen Aldaman, yeni il ve ilçe olmak isteyen mülki birimlere de seslendi: “Ondan sonra geliyorsunuz bakanlığa vay ben ilçe olucam, il olucam diye. Bakın açık söylüyorum, eğer bir kaymakama bakamayacaksanız hiç kalkışmayın öyle işlere. Önce bir çiçek alın, bir kedi alın bi kendinizi deneyin bakalım” Kaymakam Ali İhsan Bağzır’ın makamında ölü olarak bulunduğu Balcubaşılı’da ise olayın şoku halen devam ediyor. Olay esnasında kaymakamın odasına ilk giren isimlerden Dündar Yelova "Valla bir insan kaymakamı ne sıklıkla görür ki? Takdir edersiniz ki hemen hemen hiç... Biz de en son kaymakam beyi 10 Kasım törenlerinde şöyle bir uzaktan gördük işte çelenk falan koyarken… Ve maalesef şimdi ölüsüyle başbaşayız... Kar yağmasa ondan bile haberimiz olmayacak, koca kaymakam resmen kokup duracak burada düşünebiliyor musunuz?” sözleriyle yaşananları aktardı. Balcubaşılı halkı olarak, kaymakamlarıyla zamanında yeterince ilgilenmedikleri için pişman olduklarını vurgulayan Yelova, “Açıkçası yakışmadı, bize hiç yakışmadı. Bugün kendine Balcubaşılılıyım diyen herkes, yani diyen derken tekerleme gibi bir çırpıda Balcubaşılılıyım diyebilenleri kastetmiyorum, genel bir ilçe ruhu olarak söylüyorum, bu olaydan önemli dersler çıkartmalı” dedi. Son olarak İçişleri Bakanlığı yetkililerine seslenen Yelova’nın “Yani tabi ki kaybımız çok büyük. Ama takdir edersiniz ki ölenle de ölünmüyor. Artık bir kaymakam da olmadığına göre şu tatil işini nasıl yaparız, 1 gün kardan 1 gün de cenazesiydi derken Cumartesi-Pazar’la komple mi birleştirilir, nasıl olur… Takdiri bakanlığımıza bırakıyorum” sözlerine vatandaşların yoğun alkışlarla destek vermesi dikkat çekti.