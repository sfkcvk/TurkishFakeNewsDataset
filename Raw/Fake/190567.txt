Başbakan Erdoğan'ın Dana Eti Yediği Görüntüler Hindistan'ı Karıştırdı Erdoğan'ın bir buçuk iskender yerken görüldüğü videonun Youtube'a yüklenmesi sonucu Hindu dünyasında oluşan tepki dalgası giderek büyüyor. Söz konusu iskenderin içinde Hindu inanışınca kutsal sayılan inek eti bulunduğu iddialarının ardından Yeni Delhi Büyükelçiliği ve Mumbai Başkonsolosluğu önündeki protestolar sürerken, elçilik personelinin güvenli bir yere nakledildiği açıklandı.
 
Kimin çektiği ve İnternet'e verdiği bilinmeyen video, geçtiğimiz Çarşamba Youtube'a yüklenmişti. Hindistan genelinde infiale neden olan videoda başbakan Recep Tayyip Erdoğan'ın bir lokantada bir buçuk iskender ve ayran istediği, iskenderin tamamını yediği ve sonrasına künefe söylediği görülüyor. Bazı konuşmalardan iftar yemeği olduğu anlaşılan videonun geçtiğimiz Ramazan'da kaydedildiği sanılıyor.
 
İlk gün dikkat çekmeyen videonun, Perşembe günü Twitter'da yaygın şekilde "kutsal ineğimizi yiyen Türk başbakanı - sessiz kalma!!!" başlığıyla paylaşılmasıyla Hindistan'da olayların fitili ateşlendi. "İnek katili Erdoğan" sloganlarıyla süren protestoların yanında Türk büyükelçilik ve konsolosluklarına saldırılar gerçekleşirken, Hint yetkililer itidal çağrısı yaptı. Hint Cumhurbaşkanı Pranab Mukherjee "Kutsal değerlerimize böyle bir saldırı elbette kabul edilemez. Herkesin din özgürlüğüne saygılıyız, ineğin kutsallığını inkâr eden gruplara bile hoşgörü gösteririz, ancak kimse onu yemeye kalkıp sabrımızı zorlamasın" diye konuştu. Gereken cevabın diplomasi ile verileceğini vurgulayan Mukherjee, protestoların barışçıl yapılmasını istedi.
 
Gösterilerin şiddetlenmesi üzerine konuşan Başbakan Manmohan Singh ise, olayın provokasyon olduğunu iddia ederken "Tamamen provokasyon amaçlı, ciddiye alınmayacak bir video. İskenderin yanında ayran söylendiğini görüyoruz, iskender zaten yoğurtlu olur bir kere..." diyerek videonun sahte olması şüphesine dikkat çekti.
 
Olayların ardından ilk açıklamayı yapan Dışişleri Bakanı Ahmet Davutoğlu, videonun yayınlanmasının kabul edilemez olduğunu söyleyerek, sızdıranları kınadı. İskenderin açık alanda değil, lokantada yendiğini vurgulayan Davutoğlu, hakaret kastı olmadığını söylerken bir açıklama da Gıda, Tarım ve Hayvancılık Bakanı Mehdi Eker'den geldi. 
 
"Hindu kardeşlerimin Türkiye'de hayvancılığın durumundan haberi olmadığı görülüyor" diyen Eker, "Bakın, o iskenderdeki et en iyi ihtimalle Angus'tur. Dikkat ederseniz en iyi ihtimalle diyorum, diğer olasılıkları ağzıma almak bile istemiyorum. O iskenderde dana, inek eti bulunmuş olması ihtimal dahilinde bile değil. Hindu kardeşlerim müsterih olsunlar" sözleriyle Hindu vatandaşları sükunete davet etti.
 
Bu açıklamalara karşılık Hindistan'da protestolar hız kesmeden sürüyor. Saldırılardan nasibini alan Başkent Yeni Delhi'deki THY bürosu kullanılamaz hale gelirken, Erdoğan posterlerini ve Türk bayraklarını yakan protestocular, özür dilenene ve video yayından kaldırılana kadar eylemlerine devam edecekleri mesajını verdiler. 
 
Başbakanlığa yakın kaynaklar, olayların ciddiyetine karşılık, yine de Hinduların henüz Kurban Bayramı kavramını keşfedememiş olmalarından ötürü şanslı olduğumuzu kaydederlerken, "Kaçan kurbanlıklar zor anlar yaşattı :)" türü haber görüntülerinin imha edilmek üzere bütün kanallardan istendiği bilgisini de verdiler.