Cuma Namazı Sonrası Beyazıt Meydanı'nda Toplanan Cemaat, Galiba Bir Şeyleri Protesto Etti Bir süredir toplu halde protesto edebilecekleri yeterince iyi bir olay olmamasından şikayetçi 

olan Beyazıt Cami cemaati, pratiklerini kaybetmemek adına geçen Cuma namazının ardından Beyazıt 

Meydanı'nda toplanıp, Eminönü'ne kadar olaysız bir şekilde yürüyerek gövde gösterisinde bulundu. 

Yürüyüş esnasında suya sabuna dokunmayan sloglanlar atıp, yer yer de tekbir getiren yaklaşık 1500 kişilik fazla öfkeli olmayan kalabalık, Eminönü'ne kadar kimsenin dikkatini çekmeyince, tekrar Beyazıt Meydanı'na dönerek, sessiz bir şekilde dağıldı.   
 
 
 Uzun zamandır bir cuma namazının ardından toplanıp, gösteri yapmak için dişe dokunur herhangi 

bir neden bulamadıkları bildirilen kalabalığın sonunda içgüdüsel olarak toplandıkları belirtildi. 

Beyazıt Meydanı'nda bir süre ne yapacaklarını bilmeden duran topluluk, daha sonra "Sofradan 

kalkınca şükredin!" ve "Hayvan giren eve melek girmez!" sloganları eşliğinde Eminönü istikametine 

doğru yürümeye başladı. Oldukça neşeli tavırlar sergileyen göstericilerin sık sık "Yarabbbi, çok şükür!" şeklinde bağırdıkları da gözlerden kaçmadı.
 
 
 Eminönü'ne kadar olaysız bir şekilde gelen kalabalık kimsenin dikkatini çekmeyince, tekrar Beyazıt Meydanı'na dönmeye karar verirken, yürüyüşü uzaktan ilgisiz gözlerle izleyen Çevik Kuvvet'in topluluğa olan kayıtsızlığı bazı 
göstericilerin sert tepkisine neden oldu. "Tövbe estağfirullah" ve "Hay Allah?" şeklinde tepkilerini dile getiren göstericiler ile Çevik Kuvvet arasında kısa süreli bir bakışma olsa da, olaylar fazla büyümeden yatıştı. Beyazıt Meydanı'na dönüldüğünde artık hiç bir şey için değilse bile sağlıklı yaşam adına her Cuma namazının ardından rutin olarak yürüyüş yapmayı kararlaştıran Beyazıt Cami cemaati, olaysız bir şekilde dükkanlarına dağıldı.