Bayram Sonrası Yine Acı Bilanço: Kazalarda Hayatını Kaybetmeyen Milyonlarca Çalışan, İşlerinin Başına Döndü 9 günlük Kurban Bayramı tatili dönüşünde Türkiye, yine aynı acı manzarayla karşı karşıya kaldı. Bayram boyunca yurdun çeşitli bölgelerinde meydana gelen trafik kazalarından nasibini almayan yaklaşık 8 milyon çalışan pazartesi sabahı itibariyle işbaşı yaparken, özellikle büyük şehirlerdeki ofislerde hüzün ve bezginlik hakim. Uzun bayram tatili boyunca yaşanan trafik kazalarında toplam 147 kişi ölüp, 771 kişi de yaralanırken, başlarına herhangi bir şey gelmeyen yaklaşık 8 milyon çalışanın kaderi yine pazartesi sabahı ofislerine, iş yerlerine dönmek oldu. Tatilden sağ salim dönen çalışanlara, bir bahaneyle tatilini bir iki gün daha uzatanlar da eklendiğinde bu sayının önümüzdeki günlerde daha da artacağını belirten yetkililer, işe dönüşün yaratacağı yoğunlaştırılmış pazartesi sendromuna karşı tüm vatandaşları metin olmaya çağırdılar. Konuyla ilgili olarak Çalışma Bakanlığı'ndan yapılan açıklamada, sabahın köründe kalkıp, itiş kakış trafikte yola düşme süreciyle başlayan travmanın etkisini hafta ortasına kadar göstermesinin beklendiği belirtildi. Çalışanların bu süreçte monitöre uzun uzun dalıp giderek, "Neden yağlı poğaçayla kahvaltı ediyorum? Bu insanlar kim? Ben ne yapıyorum? En son neyle uğraşıyordum?" gibi sorgulamalarla işlerine yabancılaşabileceklerini ifade eden Bakanlık yetkilileri, en geç çarşamba gününe kadar her şeyin normale dönmeye başlayacağını kaydettiler. Her bayram tatili dönüşü ortaya çıkan bu acı tablonun, artık birlikte yaşamayı öğrenmemiz gereken bir ülke gerçeği olduğu vurgulanan açıklamada, çalışanlar için şu önerilere de yer verildi: "Tatilin anısı bu kadar tazeyken, sadece 3 gün önce nasıl bir sefahat içerisinde bulunduğunuzu hatırlamak size faydadan çok zarar getirecektir. O yüzden, eğer varsa tatil fotoğraflarından uzak durmakta yarar var. Göz görmeyince gönül katlanır derler. Çalışan vatandaşlarımıza tavsiyemiz en azından ilk birkaç gün Facebook'taki albümlerine tatille ilgili fotoğraflar yüklememeleri ve yükleyenlere itibar etmemeleri, like ve commentler'lerle bu şahısları cesaretlendirmemeleri yönünde. Hatta iradesi yeterince güçlü yurttaşlarımız, bir süre Facebook hesaplarını dondurabilirlerse gerçekten onlar için çok iyi olur. Bu şekilde işe intibak süreci biraz daha hızlandırılabilir. Ha tabii ki yine işe güce aklınızı veremeyeceksiniz, kafa gidecek yine ama hiç değilse daha az acı çekersiniz. Çok zor durumda olan vatandaşlarımızsa her zaman olduğu gibi takvimden önümüzdeki resmi tatilleri hesaplayıp tatil planları yaparak kendilerini avutabilirler. Onun bir sakıncası yok. Bu arada sizden önce hesapladık, 1 Ocak 2011 Cumartesi gününe denk geliyor, şimdiden söyleyelim, kimse boş hayallere kapılmasın." Açıklamada, özellikle bu pazartesi günü zaten kimseden doğru dürüst bir iş yapmasının beklenmediğine de dikkat çekilerek, "Çok çok acil bir şey olmadıkça İnternet'te falan dolaşıp, mümkünse yarım saatte bir çay-sigara molası vererek mesai saatinin bitmesini bekleyin. Unutmayın, yan masadaki çalışma arkadaşınız da, müdürünüz de ve hatta müdürünüzün müdürü de sizinle aynı durumda. Tabii yine dosta düşmana karşı altta word, excel bir şeyler açık olsun. İyice de yüzsüzlüğün lüzumu yok" sözleriyle, çalışanlardan fazla stres yapmamaları da istendi.