Türkiye'de Ölümüne Herkesin Birden Üzüldüğü Son İsmin Barış Manço Olduğu Açıklandı... Son olarak geçtiğimiz gün Gaziantep'te gerçekleşen ve 22'si çocuk 54 kişinin ölümüyle sonuçlanan bombalı saldırıyı da ülkenin önemli bir kısmının önemsememesi, bi bölümünün de açıkca sevinmesinin ardından harekete geçen Türkiye İstatistik Kurumu çarpıcı bir çalışmaya imza attı. Çalışmanın sonuçlarına göre, tüm Türkiye'nin aynı anda üzüldüğü son ölüm haberinin 1999 yılında sanatçı Barış Manço'nunki olduğu ortaya çıktı. 1987 yılından bu yana Türkiye'de terör saldırıları ve iş kazaları sonucu yaşanan ölümlerle birlikte kamuoyunda tanınan isimlerin ölümünü de kapsayan araştırmadan çıkan sonuçlar bir hayli dikkat çekici. Buna göre, Türkiye'nin bütününü kapsayan bir yas tutma durumuna en son 1999 yılında, Barış Manço'nun ölümünün ardından rastlanıldığı tespit edilirken, araştırmada 'O herif sağcıydı abi' gibi yorumlar yapan küçük bir azınlık ise görmezden gelindi. Sonuçları bir basın toplantısıyla duyuran TÜİK Basın ve Halkla İlişkiler Dairesi Başkanı Mustafa Özkesenci, "22 tane çocuğun ölümüne bile herkesin üzülemediğini, açıktan sevinemeyen kimi siyasilerin 'HDP nasıl hemen gitti olay yerine? Gene ortalığı karıştırmak için kendileri mi yaptı acaba?' gibi imalarda bulunduğunu görünce içimize bir merak düştü. 'Acaba böyle bir ortak yas durumu hiç yaşandı mı? Yaşandıysa en son ne zaman yaşandı?' şeklinde bir soru gündemimize geldi" sözleriyle kendilerini araştırmaya iten nedenleri açıkladı.  Araştırmanın sonuçlarına göre küçük sapmalar ihmal edildiğinde Türkiye'nin en son rahmetli Barış Manço'nun 1999 yılındaki vefatında neredeyse tek yürek halinde üzüldüğü sonucuna vardıklarını belirten Özkesenci, benzer bir durumun bir de 2004 yılında Kurtlar Vadisi'nin 45. bölümünde Süleyman Çakır öldüğünde yaşandığını ancak dizi karakteri olduğu için onu hesaplamaya katamadıklarını ifade etti.  Özkesenci, "Bunlar dışındakileri ya kimse pek önemsememiş ya bir kısım açıkca sevinmiş ya da işte 'iyi oldu', 'haketmişti zaten', 'onların da ne işi varmış canım orada' falan şeklinde ölene suç atma noktasında bir yaklaşım olmuş. Rahmetli Manço artık nasıl bi insansa bunlardan sıyrılmayı bi şekilde başarmış..." sözleriyle vahim tabloyu gözler önüne sererken, bundan sonrası için çok ümitli olmadıklarını da üzülerek dile getirdi: "Yani şu an için büyük ümidimiz sayın Münir Özkul gibi duruyor. Hani o olsa belki yine tek vücut halinde üzüleceğiz ama biliyorsunuz kendisi bir türlü... Olmuyor işte... Allah gecinden versin diyeceğim ama gecinden de veriyor zaten. Neyse durum böyle maalesef..."