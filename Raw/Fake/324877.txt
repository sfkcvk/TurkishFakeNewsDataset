G20 Öncesi Basına Kapalı Son Antrenmanını Gerçekleştiren Cumhurbaşkanlığı Koruma Ekibinde Moraller Yüksek: ''Daha önce hiç denenmemiş yeni bir skandalla zirveye damga vuracağız...'' 7-8 Temmuz tarihlerinde Almanya'nın Hamburg kentinde gerçekleşecek G20 zirvesi öncesi son antrenmanını basına kapalı olarak gerçekleştiren Cumhurbaşkanlığı Koruma Ekibi'nde moraller yüksek. Çalışma sonrası bir basın toplantısı düzenleyen Koruma Ekibi Amiri Orhan Eldur, ABD'de sergiledikleri performansın ardından bütün gözlerin kendilerine olduğuna dikkat çekerken, "Üzerimizdeki baskının farkındayız. Çalışmalarımızı da ona göre yaptık. Daha önce hiç denenmemiş yeni bir skandalla beklentilerin üzerine çıkacağımıza inanıyorum. Allah utandırmasın" sözleriyle Hamburg için umut dolu mesajlar verdi.  Washington'da protesto gösterisi yapan bir gruba saldırmalarının ardından Türkiye'nin resmi olarak kınanmasının yanında 12 üyesi hakkında ABD'de tutuklama kararı çıkartmayı başaran Cumhurbaşkanlığı Koruma Ekibi, G20 zirvesine de damga vurarak başarının tesadüf olmadığını kanıtlamak istiyor. Çalışmalarını günde çift antrenmanla sürdüren ekip, bu akşam son antrenmanını da tamamlayarak zirve saatini beklemeye koyulurken, Koruma Amiri Orhan Eldur da düzenlediği basın toplantısıyla iddialı açıklamalarda bulundu. "Evet, tüm gözler bizim üzerimizde olacak. Doğrudur, çıtayı çok yükseğe çektik. Ancak biz her zaman kendini aşmak için çaba gösteren, adeta kendiyle yarışan bir ekibiz. Zirveye çıkmak kolay, orada kalmak zordur. Allah'ın izniyle Hamburg'da tüm dünyaya zirvede kalıcı olacağımızı göstereceğiz" diyen Eldur, çalışmalarını da bu anlayış ve disiplinle yürüttüklerini kaydetti.  Hamburg için hazırladıkları özel kareografi hakkındaki ısrarlı sorulara rağmen ipucu vermekten kaçınan başarılı amir, "Arkadaşlar, birazcık sabır. Şurada 3-4 gün sonra hep birlikte göreceğiz. Sadece şunu söyleyebilirim, daha önce hiç böyle bir şeye şahitlik etmediniz. Eğer çok büyük bir aksilik olmazsa bundan sonraki G20'lere davet edilmemeyi garanti altına alacağımız bir performans olacak." sözleriyle de iddiasını bir kez daha tekrarladı. Eldur, ABD'de cezalı duruma düşen korumaların Hamburg'da forma giyemeyecek olmasının takım performansını olumsuz etkileyip etkilemeyeceği yönündeki bir soruyu ise "Kim sordu o soruyu? Sen misin sarılı? Çık lan dışarı serseri! Bizde öyle bir şey olmaz" diyerek yanıtladı. "Bizde isimler değil sistem çalışır. O yüzden Ahmet girmiş Mehmet çıkmış fark etmez." diyen tecrübeli amir, ABD'nin aksine Almanya'da taraftar avantajı da bulunduğunu, gününde bir koruma ekibinin taraftarın da desteğiyle G20'nin altını üstüne getirmekte zorlanmayacağını bir kez daha vurguladı.