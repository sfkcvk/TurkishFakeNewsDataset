Ortada Hiçbir Neden Yokken, Yozgat'ta Hayat Kendiliğinden Durma Noktasına Geldi... Uzun bir süredir güçlükle haber alınabilen Yozgat'ta, hayatın kendiliğinden durma noktasına geldiği öğrenildi. Başbakanlık'ta görevli bazı memurların durduk yere akıllarına gelmesiyle iletişim kurulmaya çalışılan şehirde, yoğun aramalar sonucunda Yozgat Valiliği'den ancak Özel Kalem Müdürü Nuri Uluğhan'a ulaşılırken, Uluğhan yaptığı açıklamada "Valla ortada herhangi net bir neden yok; ne bir yağış, ne bir afet... Ancak şu anda şehirde kimsenin içinden bir şeyler yapmak gelmiyor. Belki mevsimseldir, belki de şehir doğal ömrünü tamamlıyor. Bilemiyoruz, çok uykumuz var..." diyerek konu hakkında bilgilendirmelerde bulundu. Telefonda yaptığı açıklamalarını "Aslına bakarsanız, şu an benim içimden konuşmak bile gelmiyor" şeklinde sürdüren Uluğhan, bundan bir iki hafta önceye kadar Yozgat'ta her şeyin gayet normal olduğunun altını çizdi. Normal derken, tabii ki çok da ahım şahım bir durum olmadığını belirten Özel Kalem Müdürü, "Sonuçta Yozgat'ta yetiyordu da artıyordu bile. İşte bir iki ufak esnaf kavgası, okula gidip gelen öğrenciler, 3 günde 1 araba kazası... Onları falan seyrediyoduk vakit geçiyordu hiç olmazsa. Sonra ne olduysa birden durduk" derken, daha sonra sözlerine şöyle devam etti: "Yaaa... Şey işte.. Hımmm... Adını siz getirin... İçimiz geçti bizim galiba... Vitamin eksikliği falan da olabilir, bilmiyorum ama neyse ne artık. Toplu olarak üzerimize bir rehavet çöktü. Yol ortasına oraya buraya kıvrılıp uyuyasımız geliyor. Yani aslında bi sebebi de yok... Öyle sinirlendiğimiz, Yozgat olarak bizi üzen bi şey yok... Ama içimiz bunalıyo işte... Şehirde 4 gündür elektrikler kesik. Hemen girişteki trafo patladı heralde ama ona bile kimsenin gidip bakmaya mecali yok inanın. İlk bir iki gün mumla idare ediyoduk, onlar da bitti şimdi hava karardımı uyuyoruz... Aslında genel olarak bu ara şehir olarak bi uykumuz var... Aaııaahhhh..." Telefonda yaşanan uzun sessizliğin ardından, "Ha! Siz orda mıydınız? Pardon yaa" diyerek açıklamalarını sürdüren Özel Kalem Müdür Nuri Uluğhan, çok özür dileyerek artık yatmak istediğini ifade etti. Son olarak Yozgat Merkez'e bağlı 14 köye ulaşılamadığı yönündeki haberlere de "14 mü? Hadi ya? Amaan neyse olur öyle bazen..." sözleriyle yanıt veren Uluğhan, söz konusu köylerin de bu dönemde büyük ihtimalle biraz yalnız kalmak istediğini, Nisan-Mayıs Ayları gibi konunun tekrar değerlendirilebileceğini belirterek telefonu kapattı.