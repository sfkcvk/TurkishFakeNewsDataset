STV’nin Yeni Gençlik Dizisi ''Mübarek 7’li'' Beklenen İlgiyi Görmedi Televizyon ekranlarında yeni yayın döneminde kimin devam edip kimin havlu atacağı Ekim ayının ortası itibariyle gittikçe netleşirken, lise dizilerine yeni bir soluk getirme umuduyla yola çıkan “Mübarek 7’li” yeterli ilgiyi görmemesinin ardından seyirciye veda etti. Karaman Fen Lisesi’nde yolları kesişen 7 yatılı öğrencinin birlikte yaprak test çözme, etüte girme, üniversite tercihlerini konuşma gibi hayatın içinden gerçekçi kesitler sunmasının yanı sıra boy abdesti için sabah hamamı telaşı gibi mizahi noktalara da yer veren yapım, bu sezon yayından kaldırılan 19. dizi oldu. Türk televizyon tarihinin en erken finallerinden birini gerçekleştirerek 4.bölümde yayından kaldırılan ‘Mübarek 7’li’nin vedasının ardından kısa bir açıklama yapan dizinin yönetmeni Yusuf Şevki Kamalı, tüm ekip olarak çok üzgün olduklarını belirtti. “Yani anlamıyorum neden izlemediler, tam da hedef kitlemizin gençliğini anlatıyorduk oysa. Bürülmüş çorapla yatakhanede yapılan maçlar olsun, sabah namazına uyanamayanlara koca bir sürahi su dökmek olsun...Ahaha mübarekler yaa...Kusura bakmayın bu hep güldürür beni... Yani tam da doğru mizahı, iyi hikayeyi bulmuştuk” diyen Kamalı, nerede hata yaptıklarını tespit etmeye çalıştıklarını kaydetti. “Evet dizide hiç kız yoktu belki ama Merveler'in sohbete gelip gelmeyeceği beklentisi diziyi 2 bölüm götürdü. 3. bölümde gelmeyeceklerinin kesin olarak anlaşılmasıyla birlikte reytinglerimiz de baş aşağı inmeye başladı. Onu toparlayalım derken Adem Abi’nin gelip çocuklara yatakhanede en komik hizmet anılarını koca bir bölüm boyunca anlatması uzun mu geldi acaba? O da olabilir” sözleriyle özeleştiride bulunan tecrübeli yönetmen, en çok da gazete üzerinde patatesli yumurta yenen o samimi set ortamının dağılmasına üzüldüklerini belirtti. ‘Mübarek 7’li’nin yerine hangi dizinin geleceği merakla beklenirken, küçüğünden büyüğüne tüm kanallardaki dizi kıyımlarıysa hızla sürüyor. Eylül ayında yayına giren 32 yeni diziden 19’u halihazırda erken finallerini yaparak izleyiciye veda ederken, 10 kadar yapım da kanal sahiplerinin bile henüz merak edip izlememesi sayesinde ayakta kalma mücadelesi veriyor. Sezona nice umutlarla giren ancak yayından kaldırılma kaderinden kurtulamayan kimi yapımlar şöyle; Tarihi dizi furyasından ekmek yeme parolasıyla yola çıkan dizi, kendisine dönem olarak paleolitik çağ Anadolu’sunu seçmesiyle de benzerlerinden ayrılmıştı. Ancak kısıtlı bütçe nedeniyle hiçbir oyuncuyla anlaşılamaması diziyi uzun plan bozkır görüntülerine mahkum edince dizinin ömrü pek uzun olamadı. Anadolu’nun en yalnız çağını, nostaljik bir üslupla anlatma iddiasındaki yapımın, son çare olarak Kenan Işık’ın seslendirmesiyle belgesele dönüştürülmesi gündemde. Bu projenin de başarısız olması halinde, eldeki ham görüntülerin Karayolları Genel Müdürlüğü’ne kadastro işlemlerinde kullanılmak üzere satışı denenecek.  Ünlü kitaplardan dizi uyarlama alanında sınırlı kaynakları hızla tüketen senarist grubunun son çare olarak Karl Marx’ın ölümsüz eserinden yola çıkarak hazırladığı dizi, yayınlanan ilk bölümünün anlaşılamaması ve bir hayli sıkıcı bulunması üzerine ekranlara veda etti. Dizinin Marx’la Engels’in, Engels’in babasının fabrikasında çalışan bir kıza aynı anda aşık olarak çeşitli entrikaların içine sürüklendiği yepyeni bir senaryoyla yeniden hayata geçirilmeye çalışılacağı gelen haberler arasında. Marx’ı canlandıracak oyuncu içinse kulislerde Rutkay Aziz’in ismi geçmeye başladı bile. Son dönemlerin en başarılı yapımlarından biri olan Breaking Bad'in uyarlaması olan Çılgın Kimyacı, bir lise öğretmeninin ekmek parası kazanmak için ne gibi işlere girdiğini gözler önüne sermek niyetindeydi. Orijinal dizideki uyuşturucu konusunun Türk televizyonları için biraz ağır olabileceği endişesiyle, kimya öğretmenine taksicilik, köftecilik gibi ek işler yaptıran senarist grubunun 3. bölümün ardından Breaking Bad hayranlarının taşlı ve sopalı saldırısına uğraması sonucunda dizi yayından kaldırıldı. Seksenler ve Doksanlar gibi yapımların büyük başarı sağlaması üzerine ekranlara taşınan “2012’ler”, nostaljinin ekmeğini tam yiyemeden yayından kaldırıldı. “Abi şey vardı ya, şey hani, hatırlıyor musun?” repliğiyle akıllara kazınmaya gayret eden dizi, her şeyin izleyici tarafından tam olarak hatırlanması ve pek de hatırlanmak istenmemesi nedeniyle umduğu duygusal ortamı bir türlü yaratamadı. Olumsuz sonuca rağmen yapım ekibinin projeye küsmediği, birkaç ay daha bekleyerek “2013’ler”le şansını bir kez daha deneyeceği söyleniyor. Yalıda, konakta geçen dizilerin başarısı üzerine İstanbul'daki bir emlakçının başından geçenleri anlatmayı planlayan ''Yalı Emlak'' yapımcıları, yaklaşık 180 milyon dolara Hüsrem Paşa Konağı’nı satmalarının ardından aldıkları komisyonla kendi dizilerini yayından kaldırdı. Dizi 10 sezon tık demeden yayınlansa kazanacakları parayı, tek bir satıştan kazandıklarını ifade eden yapımcılar bundan böyle emlak sektöründen devam etmek istediklerini belirterek, tüm yayıncılık faaliyetlerini durduklarını kamuoyuna duyurdular.