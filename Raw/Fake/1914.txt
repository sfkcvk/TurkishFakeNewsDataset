Evli Kalmak İçin Daha İyi Bir Neden Bulamayan Çift, 10 Yıllık Ev Kredisine Girdi 3 yıllık evli Ersin-Tuba Özbükey çifti, dün sabah düzenledikleri basın toplantısıyla, artık evliliklerini sürdürmek için daha iyi bir nedenleri kalmadığından 10 yıllık ev kredisine girdiklerini kamuoyuna duyurdular. Her ikisi de çalışan genç çift, böylece hiç bir şey için değilse bile aylık 2000 TL'yi geçen krediyi ödeyebilmek adına en azından 10 yıl daha kutsal evlilik müessesesini ayakta tutmak zorunda olacak. 

 
Açıklamasına, ayda 2000 Lira'dan fazla kredi ödemesi yapacaklarını söyleyerek devam eden Tuba Özbükey, ömür boyu sürecek mutlu bir birlikteliğin sırrını şu sözlerle açıkladı: "Takdir edersiniz ki bu parayı ikimizden birinin tek başına ödeyerek geçinmesi mümkün değil. O yüzden gün gelip birbirimizin suratını görmek istemeyeceğimiz bir noktaya varsak bile mecburen bir şekilde yürütücez bu işi. Ha diyelim 10 sene sonra boşanmaya karar verdik, bu sefer de evin kimde kalacağı sorunu ortaya çıkacak. Çocuk değil ki bu 5 gün bende kalsın 2 gün babası baksın. Koca ev yani kimse bırakıp gitmez bi yere. Olmadı o zaman da Ayvalık tarafından taksitle bir yazlık alırız, 10 sene onu ödesek, 5 sene de yazlıkta takılsak sonra tansiyondu, şekerdi, Alzheimer'dı derken bi yere kıpırdayacak mecalimiz kalmayacak zaten."