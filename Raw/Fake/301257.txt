Alman Hükümeti'nden Gelen Saldırı Uyarıları MİT'i de Harekete Geçirdi: ''Beyler binayı boşaltıyoruz, personelimiz de evden çıkmasın...'' Almanya’nın olası terör saldırılarına karşı Türkiye’deki temsilciliklerini ve Alman Lisesi’ni geçici olarak kapatması MİT’i de harekete geçirdi. Haberi almalarının ardından hummalı bir çalışmaya girişen MİT personeli, binayı tahliye ediyor. Türkiye’nin mevcut terör riski nedeniyle Alman hükümetinin aldığı önlemler Milli İstihbarat Teşkilatı’nda da geniş yankı buldu. Sabah saatlerinde büyükelçiliğin, başkonsolosluğun ve Alman Lisesi’nin kapatıldığını öğrendiklerini belirten İstihbarat Daire Başkanı Muharrem Güvenç, “Başta ben dedim acaba Bayern maçı mı var, Köln’ün kurtuluşu mu falan diye ama öyle değilmiş” sözleriyle ilk başta duruma biraz şaşırdıklarını itiraf etti. İşin içinde bizzat Almanların oluşunun durumu ciddi kıldığını kaydeden Daire Başkanı, açıklamalarını şöyle sürdürdü: “Yani öyle askerdeki amcaoğlumdan SMS geldi, aman Taksim’e gitmeyin gibi bir şey değil bu arkadaşlar. Almanlar bu tip şeyler yapıyorsa bi bildikleri var demektir. Alman bu, boş konuşmaz. Biz de  MİT olarak böylesine kritik bir istihbaratı görmezden gelecek değiliz. Komple binayı boşaltıyoruz. Ne zaman Alman Lisesi eğitime döner, o zaman döneriz bizde. Aslın kar tatillerinde de bunu yapmak lazım ya. Güzel sistem... Evet herkes birer dosya, birer bilgisayar kasası alsın. Hem konuşalım, hem tahliyeye yardımcı olalım, haydi bakalım…” Bu süreçte ciddi bir istihbarat zaafı yaşandığı yönündeki iddiaları da yanıtlayan MİT yetkilisi “Açıkçası bu konuda biz de şikayetçiyiz. Bu zamana kadar onca bomba patlarken Alman hükümeti nerdeydi? Niye bir tekinde bile elçilik tatil edilmedi? Bu işin sorumlusu kimse çıkıp halka hesap vermelidir” sözleriyle Merkel hükümetine yüklendi. Konuşmasının devamında ABD Elçiliğine de teşekkür eden Muharrem Güvenç, Almanya-Amerika arasında böyle tatlı bir rekabetin en çok Türkiye’ye yarayacağını kaydetti. Deneyimli MİT mensubu, son olarak vatandaşlara da kimi uyarılarda bulundu. Almanya’dan gelecek ikinci bir habere kadar herkesin evde kalmasının daha doğru olduğunun altını çizen Güvenç “Valla işte herkes en yakınındaki Alman ne yapıyorsa aynen onu yapsın. Yakınında Alman olmayanlar, spor sayfalarından Podolski’yi takip etsin. O diskoya bara gitmeye başladıysa tehlike de geçmiş demektir” dedi. Sözlerini tamamlayan Daire Başkanı, koridordaki bir printer’ı kucaklayarak binanın boşaltılmasına devam etmek üzere uzaklaştı.