Dizilerin Sezon Finallerinin Yayınlanmasıyla Birlikte Binlerce Yarı Ünlü Güneye Doğru Göç Etmeye Başladı Yaz mevsiminin gelişiyle birlikte televizyonda yayınlanan pek çok dizinin sezon finallerini yapmasının ardından, bu dizilerde rol alan binlerce yarı ünlü de doğal yaşam alanları olan Cihangir ve çevresini terkederek güneydeki sıcak bölgelere doğru göç etmeye başladılar. Her yıl tekrarlanan bu müthiş doğa olayıyla birlikte dinlenmek ve çiftleşmek için Bodrum, Çeşme ve Marmaris'e doğru yola çıkan yarı ünlüler, Eylül Ayı'nda yeni sezonun açılmasıyla birlikte tekrar İstanbul semalarında görülecekler. Feriha’daki taksicinin arkadaşı, Öyle Bir Geçer Zaman ki'deki holdingin güvenlik görevlisi, Kuzey ve Güney'deki sinsi görümce gibi sadece dizilerdeki rolleriyle anılan bir çok yarı ünlüye yaz boyu ev sahipliği yapacak Bodrum, Marmaris, Çeşme gibi merkezlerde ise hazırlıklar büyük ölçüde tamamlanmış durumda . Çeşme Belediyesi, bu yıl da en fazla sayıda yarı ünlünün konaklama mekanı olması beklenen Alaçatı'da sahil şeridinin bir bölümünü yarı ünlülerin rahatça çiftleşebilmesi için özel olarak dikenli tellerle ayırırken, Bodrum Belediyesi de yarı ünlüler konusunda halkı bilinçlendirmek üzere broşürler ve el ilanları bastırdı. Özellikle ilk kez yarı ünlü ile karşılaşacak yerli turistler için hazırlanan broşürde yer alan ana başlıklardan bazıları şöyle: - Karşılaştığınız yarı ünlünün adını öğrenin ve mutlaka ona adıyla hitap etmeye çalışın. Neticede hepinizin elinin altında internete giren telefonlardan var artık. Unutmayın ki kimse "Pis yedili'deki şişko çocuk" diye anılmak istemez. - Nereden tanıdığınızı hatırlamıyorsanız sadece el sallayın ve "beğenerek izliyoruz" deyin. Bu sayede bütün sene televizyonda olmasına rağmen kimsenin onu tanımadığı fikrini biraz olsun kafasından atmasına da yardımcı olabilirsiniz. - Varsa daha önce rol aldığı dizi dışında dişe dokunur bir film ya da tiyatro oyunu falan onunla anın (örnek: "Ben sizi geçen sene 3. Richard'da izlemiştim, bayılmıştım..."). Hatta ona "tiyatrocu" olarak hitap edin. Bu, sebebi tam olarak bilinemiyor olsa da hepsinin çok hoşuna giden bir durum olarak kabul edilmektedir. - Yarı ünlüler çift halinde iken daha saldırgan olabilirler ve ego'larına karşı en ufak dikkatsizliğe çok sert reaksiyon verebilirler. Böyle zamanlarda kendinizi riske atmayın, onları aranızda belli bir mesafeyi koruyarak uzaktan izleyin ve göz teması kurmamaya çalışın. - 25 cm'den kısa olanların avlanması kesinlikle yasaktır Yarı ünlü nüfusunun önemli bir kısmının güneye inmesiyle beraber boşalan Cihangir'deyse Beyoğlu Belediyesi tarafından ilaçlama çalışmaları başlatıldı. Beyoğlu Belediyesi Temizlik ve Fen İşleri Müdürü Süleyman İbid (47), "Yoğun bir dönemi geride bıraktık. Cihangir de yıprandı haliyle. Semti güzelce bi ilaçladıktan sonra doğal dokusunun bozulmaması için yeni yayın dönemine kadar giriş çıkışlara kapatacağız. O arada yarı ünlü barınakları ve Firuzağa kahvesinin de elden geçirilmesi gerekiyor..." diyerek Eylül ayı'nda semtin yenilenmiş bir şekilde yarı ünlülelere ve onları doğal ortamında görmek isteyen ziyaretçilere açılacağını müjdeledi.