Borçsuz Doğan Bebek Ailelere Umut Veriyor Çocuk Vakfı`nın Dünya Çocuk Günü dolayısıyla yayınlamış olduğu rapora göre Türkiye'de doğan her bebek ülkenin dış borçları nedeniyle ortalama 1650 dolar borçla dünyaya gelirken, İlhan ve Ayşen Özbükey çiftinin Sultanbeyli Devlet Hastanesi'nde dünyaya gelen bebeklerinin 2200 Dolar alacaklı olduğunun ortaya çıkması ailede büyük sevinç yarattı.
 
Genç çiftin dün sabaha karşı dünyaya gelen bebeklerinin alacaklı olarak doğması başta Özbükey Çifti olmak üzere herkesi şaşkınlık ve sevince boğarken, Ersin adı verilen talihli bebek, doktorlar ve tüm hastane çalışanları tarafından da adeta sevgi çemberi ile kuşatıldı.
 
Alacağın tahsiliyle ilgili olarak şu an doğum yapan diğer ailelerle anlaşmaya çalıştıklarını ifade eden Özbükey, "Eğer bir an önce ödeyemezlerse çocuklara takılan altınlar için ihtiyati tedbir kararı aldırırız.” sözleriyle bu 2200 Dolar'ın peşini kolay kolay bırakmayacağının sinyallerini verdi.
 
3 kilo 750 gram olarak dünyaya gelen Ersin bebek ayrıca Hazine Müsteşarlığı'nın da dikkatini çekmeyi başarmış durumda. Olayı haber alır almaz hastaneyi ziyaret eden Hazine müsteşarılığı yetkilileri genç çifti tebrik ederek, başarılarının devamını dilediler. Ersin bebeklerin çoğalmasıyla Türkiye'nin dış borcunun kısa sürede kapanacağını belirten yetkililer, başarısından dolayı minik Ersin'i de üzerinde nazar boncuğu olan bir adet çeyrek altın ile ödüllendirdiler.