Facebook’ta Her Yazdığı En Az 400 Like Alan Kıza, Konunun Edebiyat Yeteneğiyle İlgili Olmadığı Söylenemiyor Facebook profilini açtığı günden bu yana bitmek bilmeyen bir ilgiyle karşılaşan Ceren Pelitken (22) yazdıklarına aldığı yüksek like’lar nedeniyle olmadık yollara sapmak üzere. Yakın zamanda paylaşımlarından oluşacak bir kitap için düğmeye basacağını ilan eden güzel kıza, like sayısındaki yüksekliğin edebi yeteneğinden kaynaklanmadığı ise henüz söylenemedi. Sosyal medyanın başarılı isimlerinden Ceren Pelitken cephesinde hareketli saatler  yaşanıyor. Bugüne kadar internette paylaştığı her ileti büyük beğeni alan ve paylaşım rekorları kıran genç kız edebiyat dünyasına girmeye hazırlanırken, yakın çevresi ve yayınevleri Facebook'un başarılı ismine gerçekleri açıklamak için çabalarını sürdürüyor. 09:15 Yayınevi ile yaptığı ön görüşmenin ardından bu sabah basın mensuplarına kısa bir açıklama yapan Ceren Pelitken, ilk görüşmelerden henüz bir sonuç çıkmadığını belirtirken neden kitap yazmaya karar verdiğini ise şöyle özetledi: "Bugüne kadar halkımızın bana gösterdiği ilgi, alaka, her yazdığımın altına gelen 'Canım harikasın', 'Ceren yaaa <3', 'Özelden mesaj atıyorum, neden cevap vermiyosun?' gibi yorumlar beni cesaretlendirdi. Bir istatistik çıkarmadım ama kabaca yazdıklarıma %90 oranında 'çok haklısın' cevabı geliyor. Tamam, kız arkadaşlarım sanırım biraz da kıskançlıktan pek hak vermiyolar ama normal tabi. Neticede Nietscshe seven, günaşırı Mevlana'dan, Turgut Uyar'dan sözler paylaşan birçok erkek bana destek veriyor. Hatta günün her saati Facebook chat'ten, Whatsapp'tan mesaj atıyolar. Hepsine cevap veremesem de, çok teşekkür ediyorum...'' Kitap ismi olarak şimdilik ''Paylaş ki Herkes Görsün'' isminde karar kıldığını da sözlerine ekleyen Ceren Pelitken, eserin şu ana kadarki en sevilen paylaşımlarından bir derleme olacağını belirtti. Kitabın en vurucu kısımlarının bazılarını kamuouyu ile paylaşan genç kızın, basılıp basılmayacağı henüz belli olmayan kitabındaki bazı bölümler ise şöyle: - Ay bu şapşik geldi benim üstümde uyudu kalkmıyoda yaaa. Allahım nası bi kedisin sen!!! (Göğüs dekoltesine yatmış kedi fotoğrafıyla, 749 like) - Yaaa ayağımı kestim işte denize girerken…(Denize uzatılmış bacak fotoğrafıyla, 1.249 like, 546 “Geçmiş olsun canım” dileği) - Girlzzzz Night Out (Tepeden çekilme 4 kız selfie. 663 like) - Şehitlerimizi saygıyla anıyorum (Türk bayrağı+şiirle… 11 like) - Tüliş evleniyoooooo!!! (Abiye giyilmiş, makyajlı bir seri fotoğrafla, 499 like)