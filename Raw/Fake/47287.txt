Tüm Uyarılara Rağmen Sağlıksız Yaşamakta Israr Ederek Ortalama Yaşam Süresini Düşüren Ailenin, Vatandaşlıktan Çıkarılması Gündemde Sağlık Bakanlığı’nın yaptığı bir araştırma, Kayseri’nin Tomarza ilçesinde yaşayan Ketenpir ailesinin üç kuşaktır sağlıksız yaşam koşullarını sürdürmekte ısrar etmesi nedeniyle ortalama yaşam süresinin Türkiye’de 7 yıl, dünyada ise 3 ay gerilediğini ortaya çıkardı.  Yapılan tüm uyarılara rağmen kaliteli yaşam standartlarını bir türlü yakalayamayan aile, toplu olarak vatandaşlıktan çıkarılma tehlikesi ile karşı karşıya.
 
Ortalama yaşam beklentisinde ülke ve dünya genelinde kaydedilen düşüşün ardında, Kayseri’nin Tomarza ilçesinde yaşayan Ketenpir ailesinin sağlıksız yaşam koşullarını üç kuşak boyunca sürdürmesinin yattığı belirlendi. Yapılan araştırmanın sonuçlarını kamuoyuyla paylaşan Sağlık Bakanlığı Müsteşar Yardımcısı Şevket Baydur, Ketenpir ailesinin sağlıksız beslenme, düzensiz uyku, alkol, sigara gibi kötü alışkanlıklarının bu olumsuz sonuca yol açtığını ifade etti. Baydur açıklamasını şu sözlerle sürdürdü:
 
 
  
“Aslında ülkemiz açısından çok sorun değil, onu bir şekilde aramızda idare ederiz ama dünya genelinde yaşam süresinin düşmesi çok fena oldu. İnanın, uluslararası toplantılarda yabancı dostlarımızın yüzüne bile bakamaz hale geldik. Bu ailemiz maalesef hep yüzümüzü yerde koydu. Durumu uzunca bir süre ‘Tamam, biz konuştuk kendileriyle, söz verdiler, bundan sonra hep isimlerini bile bilmedikleri sebzelerle beslenecekler, erkenden yatıp uykularını alacaklar, hayatlarından siniri, stresi çıkaracaklar’ diyerek idare etmeye çalıştık ama artık yolun sonu geldi. Üzülerek belirtmek isterim ki bu koşullar altında tüm aile fertlerinin, yaşlısı genci demeden topyekûn vatandaşlıktan çıkarılmasından başka bir alternatifimiz kalmadı."
 
 
 
Bakanlığın yaptığı bu açıklamadan sonra gözler Ketenpirler'in yaşadığı Tomarza ilçesine çevrilirken, ailenin Bağlar Mahallesi’nde yer alan evinin önünde biriken öfkeli kalabalık, ülke ve dünya genelinde ortalama yaşam süresinin Ketenpir ailesi yüzünden düşmesini protesto etti. Ailenin en yaşlı üyesi Selim Ketenpir (37)'in, YÖK Başkanı Yusuf Ziya Özcan’ın tüm uyarılarına rağmen ithal tohumdan üretilen domates yemekte olduğuna dair gelen haberlerler üzerine bir ara evin camlarını taşlayan Tomarzalılar, polisin yaptığı "Lütfen bir de siz gereksiz yere gerginlik yaratmayın, aile iyice stres oldu." şeklindeki uyarının ardından, olaysız bir şekilde dağıldı.
 
 
 
Tomarza’dan konuyla ilgili ilk değerlendirme ise İlçe Sağlık Müdürü Mithat Soylu’dan geldi. Ketenpir ailesini, daha yaşını bile doldurmamış çocuklarının gözlük kullanmaya başlaması, ilkokula giden çocuklarının Alzheimer belirtileri göstermesi gibi konularda defalarca uyardığını ifade eden Soylu, “Maalesef bu ailemiz hiçbir uyarımızı dikkate almadı. ‘Bakın, beni dinlemiyorsunuz bari akşam haberlerinde konuşan uzmanların söylediklerine kulak verin. Bu adamlar boşa konuşmuyor; brokoliyi, maydanoz sapını, keten tohumunu evinizden eksik etmeyin’ dedim ama ne dediysem dinletemedim. Baktım olmuyor, bir akşam evlerine gittim, tüm aileye kendi ellerimle meyve salatası yaptım, onun da tadına bile bakmadılar. Yine gittiler dışarıdan pide söylediler. İnsanın bir yerde, 'Zıkkım yiyin e mi!' diyesi geliyor ancak... Neyse, Allah yine de uzun ömür verir hepsine inşallah..." şeklinde konuştu.