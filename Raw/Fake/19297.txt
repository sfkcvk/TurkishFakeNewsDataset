"Gandhi Kemal"le Başlayan Değişim Rüzgarından İlk Nasibini Alan Meclis Kılık Kıyafet Yönetmeliği Oldu Kemal Kılıçdaroğlu, "Gandhi Kemal" sloganıyla tek aday olarak girip geçerli 1189 delegenin tamamının oyunu alarak CHP Genel Başkanı seçildiği kurultayın ardından zor günler yaşıyor. CHP Merkez Karar Yürütme Kurulu'ndan çıkan "Kemal Kılıçdaroğlu'nun 'Gandhi' lakabının hakkını verebilmek için bundan böyle çarşafa bürünerek dolaşması" kararı karşısında şaşkınlığını gizleyemeyen çiçeği burnunda genel başkanın, "Hadi yazın neyse de, kışın napıcaz?" diyerek yakın çevresine dert yandığı gelen haberler arasında.
 
 
 
Toplantı sırasında oldukça endişeli olduğu gözlerden kaçmayan Kılıçdaroğlu, bir basın mensubunun halka yakın olmak adına da olsa böyle bir jest yapılıp yapılamayacağına yönelik sorusunu, "Halkla iç içe olmak tabii ki en büyük önceliklerimizden biri ama benim çarşafa dolanmış bir halde vatandaşa yaklaşmam çeşitli yanlış anlaşılmalara neden olabilir. Ayrıca Hintlilerle Tibetlilerden başka bunları giyen halk var mı, onu da bilmiyorum. Mesele halka yakın olmaksa, rahmetli Ecevit'in şapkasının aynısından yaptırdım. Daha ne yapayım?" şeklinde yanıtlarken, "Söylediğim gibi kışın çarşaf zaten olacak iş değil ama, yazın giyecek olsam bile tek başıma giymem. Diğer partili arkadaşlar da, birlik beraberlik içinde giyersek giyeriz." sözleriyle de solda birlik mesajları verdi. 
 
Önümüzdeki haftalarda ilk taslağı hazır olması beklenen yeni yönetmeliğin, Meclis'ten sorunsuz olarak geçeceğine şimdiden kesin gözüyle bakılıyor.