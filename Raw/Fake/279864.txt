Ulaştırma Bakanlığı Harekete Geçti: Dünyanın İlk Havayolu Dinlenme Tesisi Afyon'a Kuruluyor... Yerli uçak koltuğundan, boşta bulduğu her billboard’a verdiği "Kendi uçağımızı yapıyoruz" ilanlarına kadar havacılık sektöründe bugüne kadar ciddi atılımlar yapan hükümet, yine bir ilke imza atmaya hazırlanıyor. Dünyanın ilk ve tek havayolu dinlenme tesisini açmak için Ulaştırma Bakanlığı olarak kolları sıvadıklarını söyleyen Bakanlık Müsteşarı Fikri Gülmen, “Sucuğuyla olsun, sucuk döneriyle olsun... Lokumu dersen ayrı güzel. Afyon bu iş için adeta biçilmiş kaftan" diyerek tesisi 2019 yılına kadar Afyonkarahisar’da hizmete sokmaya gayret edeceklerini müjdeledi. Yapmış olmak için tesis yapıp öylece bırakmayacaklarını, şimdiden müşteri kazandırmak için dünyanın çeşitli yerlerindeki havayolu şirketleriyle görüşmelere başladıklarını söyleyen Gülmen, “Henüz neden Afyon’da durmaları gerektiğini anlayabilmiş değiller ama anlatacağız. Zaten tereddütleri de bu yönde. Neden in kalk 2 saat vakit kaybedelim ki diyorlar, mantığı anlamadılar. Ama o sucuk döneri yedikten, o gözlemeyi tattıktan sonra ikna olacaklarına inancımız tam” ifadelerini kullandı. Gülmen, bakanlık olarak 2015 itibariyle Afyon üzerinden günde yaklaşık 1.000 adet uçak geçtiğini tespit ettiklerini, bunların 200 kadarının ağırlandığı takdirde tüm Türkiye’nin kalkınacağını da şu sözlerle anlattı: “Şu hususun özellikle altını çizmek istiyorum. Burası bir havalimanı değil, bir dinlenme tesisi. Birçok farklar var. En basitinden, 9 metrelik hortumlu fırçalar yaptırıyoruz, molada elemanlarımız uçağa şöyle güzel bi su tutsun diye. O adam kazanacak. Yemeği, hediyelik eşyayı satan kazanacak. Bunun lokumu var, canım eniştem çakmağı var. Bunları satan da kazanacak. E ekip tabldot’tan yiyor onların da cebinden para çıkmıyor zaten. Bunları bir düşünün. Gerçek bir kazan-kazan durumu. Bunu Frankfurt dahil hiçbir havalimanında bulabilmeniz mümkün değil..." Muhalefetten gelecek tepkiyi de şimdiden öngördüklerini ve gerekli çalışmaları yaptıklarını söyleyen  Ulaştırma Bakanlığı Müsteşarı Fikri Gülmen, “Her şeyi, ama her şeyi düşündük, onlar sormadan açıklayayım hemen” diyerek son günlerde yaşanan 'kaynak nerede' polemiğine de gönderme yaptı. Gülmen, “Bakın bir uçak kaç kişi alıyor arkadaşlar? 300 deyin ortalama. Koy o tesise masaj koltuklarını, şarj aletini 1 liradan… Yemin ederim 6 ayda amorti eder tesis kendini. Vallahi şahane iş yapıyoruz burada…”  dedikten sonra konuşmasını şu sözlerle sonlandırdı: “Böylece Türkiye’nin önemli bir değeri olan mola kültürünü tüm dünyaya tanıtacağız. İşler iyi giderse 2023’e kadar inşallah Susurluk’ta da bir yenisine başlayacağız… Bunu da söylemeyecektim ama hadi neyse, müjdeyi vermiş olayım"