''Tapelerde değişiklik yapılmamış'' Raporu Veren Adli Tıp Dairesi'nde Tayin Yeri Bekleme Aşamasına Geçildi... 17 Aralık soruşturmasıyla ilgili Emniyet’in metin haline dönüştürdüğü 2593 ayrı ses kaydında yaptığı uygunluk incelemesini tamamlayan Adli Tıp Kurumu Fizik İhtisas Dairesi Ses ve Görüntü İnceleme Şubesi'nde tayin emri bekleme safhasına geçildi. Türkçe 2483 kaydın çözümünde, “Cümle eklemesi veya cümle çıkartması sonucu anlam bütünlüğünü bozacak değişiklik tespit edilmediği" sonucuna varılmasının ardından evi toparlama ve nakliye firması bulma hazırlıklarına başlayan kurum çalışanları, heyecanla yeni görev yerlerini bekliyorlar... Ses kayıtları ve tapeler kendilerine ulaştığı andan itibaren tayin hazırlıklarına zaten başladıklarını belirten Adli Tıp Uzmanı Taner Kırbaç, “Tapeler inceleme için bana geldiğinde şöyle bir alıcı gözle baktım, sonra bir sigara yaktım ve eşimi arayıp çevredeki marketlerden boş koli falan bakmasını istedim..." sözleriyle yaşanan süreci özetledi. Kırbaç, bir yandan raporu yazarken, bir yandan doğu ve güneydoğuda farklı illerde faaliyet gösteren birçok emlakçı ile irtibata geçtiğini de sözlerine ekleyerek, an itibariyle 26 farklı il ve ilçede uygun konut bulduğunu, tayin emri geldikten sonraki 3 saat içinde evi tutup bütün eşyaları kamyona yükleyebilecek durumda olduğunu ifade etti. Tübitak’ın hazırladığı rapor konusunda da değinen deneyimli Adli Tıp Uzmanı, konuşmasına şu sözlerle devam etti: “Şimdi bizim raporun içeriği farklı, Tübitak'ınki farklı tabii. Onlar da kendi alanlarındaki raporu şüphesiz titizlikle hazırlanmıştır. Bir de yani Tübitak merkezi güzel yerde, Tunalı'nın göbeğinde. Oradan gitmek insana daha bi koyar, onlar da haklı. Ne bileyim kurulu düzenleri vardır, okuyan çocuk vardır… O açıdan baktığınızda da oradaki arkadaşlara 'vay sen niye böyle bi rapor hazırladın' dememek lazım. Bizimki biraz da Ankara'dan sıkılma durumu aslına bakarsanız. Çok gri ya, memur şehri...” Son olarak çalışma arkadaşlarını da kürsüye davet ederek tek tek tanıtan Kırbaç, kimseyi yormamak adına kendi aralarında gerekli iş bölümünü de yaptıklarının altını çizdi. "Ekip başı olarak ben kafadan paralel yapı ile içli dışlı olduğumu söyliyim, size de yazarken kolaylık olsun. Bir tane de Almanya’da dayısı olan bulduk, onun da havaalanını istemediğini rahatlıkça ifade edebiliriz” diyen başarılı Adli Tıp Uzmanı, diğer çalışma arkadaşlarını da İsrail ajanı, Küba Hristiyan Cemiyeti mensubu ve tek parti dönemi CHP'lisi gibi boş kalan diğer pozisyonlara yerleştirdiklerini ifade etti. Basın toplantısının sonuna doğru az evvel ilk tayin kararı faksının kuruma ulaştığı bilgisini de gazetecilerle paylaşan Taner Kırbaç, “Eveet, Muammer Kaynarca kardeşimize de müjdesini buradan veriyorum. Ne diyor… Erzurum Atatürk Üniversitesi Tıp Fakültesi Hastanesi'ne diyor… Kadavra olarak diyor… Evet… Neyse ki en azından güzel hastane bak... Muammer kardeşimiz yine oldukça şanslı” sözlerinin ardından diğer çalışma arkadaşlarına da tayin konusunda şans dileyerek basın toplantısını noktaladı.