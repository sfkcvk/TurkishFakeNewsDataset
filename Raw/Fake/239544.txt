''Yozgat’a 50 Yeni Proje'' Çalışmasında Ancak 4'e Kadar Gelebilen Belediye Başkan Adayı, Kentin Gururu Oldu 30 Mart’ta yapılacak yerel seçimlerde toplamda 14 adayın belediye başkanlığı için yarışacağı Yozgat’a, bugün bağımsız aday Adem Mevlüt Tamalar’ın düzenlediği miting damgasını vurdu. Üç ay kadar önce büyük umutlarla giriştiği ‘Yeni Bir Yozgat İçin 50 Yeni Proje’ çalışmasında an itibariyle 4’e kadar ancak gelebildiğini açık yüreklilikle itiraf eden Tamalar’a, vatandaşlar sahip çıktı. Yozgat’ın tarih boyunca 4 projeyi bile bir arada görmediğini, zaten ilin de 2’den fazlasını kaldıramayacağını belirten seçmenler; “Filmlerde metro görüyoruz o bize yeter”, “Enkaz devral, enkaz devret”, “Yozgat’ı nasıl bulduysan öyle bırak” sloganlarıyla da başkan adayına moral verdi. Uzun süredir hazırlıkları yapılan Büyük Yozgat Mitingi için bugün vatandaşların karşısına geçen Bağımsız Belediye Başkan Adayı Adem Mevlüt Tamalar, konuşmasına ilk olarak samimi bir itirafla başladı. "Ya zamanında boşluğumuza geldi demek ki, tuttuk 50 proje dedik. Biriniz de uyarmadınız, 'başkanım 50 çok' diye. Üç aydır ben bir yandan hanım bir yandan uğraşıyoruz; 4 tane anca çıktı arkadaşlar. Durum budur" sözleriyle gelinen noktayı özetleyen başkan adayı, mevcut 4 fikrinden oluşan slayt gösterisini seçmenlerinin beğenisine sundu. Tamalar, sunumda yer alan 4 mega projesini şu şekilde aktardı; 1) Park yapabiliriz bence. Park güzel. Hatta otopark yapabilirsek daha da iyi. Bu işe eğilelim. 2) Şehir merkezindeki bankların, otobüs duraklarının yerlerini değiştirebiliriz. Geçen biz çekyatı camın önüne aldık, salon inanılmaz ferahladı. Daha büyük görünüyor şimdi. Yozgat da bunu hak etmiyor mu? 3) Bir iki yere Yozgat’ımıza yakışır bir havuz yapacağız. Buradaki temel mesele Yozgat’a yakışabilecek bir havuz ve bu havuzu çizebilecek tıynette mesleğinden tiksinmiş bir mimar bulmakta. Araştıralım. 4) Metro diyeceğim ama... İçimden bir his yapma, başına iş alma Mevlüt diyor. Yine de yazalım, bulunsun 4. proje olarak Yaklaşık iki buçuk dakika içerisinde sonlanan slayt gösterisinin ardından hüzünlendiği görülen başkan adayının “Birkaç tane de ufak notum var, sokak köpeklerini toplayıp Sivas’a bırakalım demişim, Yozgat’a kanal yazmışım ama tam ne düşündüm hatırlamıyorum bunu yazarken... Bunlar da mega proje sayılmaz yani. Çıkmıyor arkadaş, 50 tane Yozgat olsa belki. Ama yok, başka Yozgat yok!” sözleriyse kalabalıktan büyük alkış aldı. Seçmen kitlesini “Olum alkışlamayın lan, başka Yozgat yok derken slogan olsun diye değil o... Çaresizlikten söylüyorum!” şeklinde uyaran Tamalar, kürsüde gözyaşlarına boğuldu. Başkan adaylarının durumunu gören vatandaşlarsa destek olmakta gecikmedi. Bir anda “Yozgat’a uzanan eller kırılsın” sloganlarının yükseldiği miting alanında, “Tek bir çivi çakma başkan”, “Adam çalışmıyor ama yiyor”, “En çılgın proje zaten Yozgat’tan aday olmaktır” sesleriyle birlikte coşku gittikçe arttı. Bu esnada kürsüye doğru yaklaşan vatandaşlar, halen ağlamakta olan Tamalar’ı omuzlarına aldı. “İşte şehir, işte başkan” tezahüratlarıyla kısa bir süre gezdirilen başkan adayı, ardından, geri kalan 13 adayın muhafaza edildiği kıraathaneye bırakıldı. Tamalar’ın seçmenin sesine kulak vererek hazırlayacağı yeni seçim stratejisinin, Yozgat’a hiçbir şey yapmayarak tarihi dokunun bozulmamasını sağlamak olacağı gelen bilgiler arasında.