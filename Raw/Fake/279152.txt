''Bu sene kim şampiyon olur'' Anketinde %45.1 ile AKP’yi Birinci Açıklayan Araştırma Şirketine Muhalefet ve 3 Büyükler'den Kınama Geldi Süper Lig’de son 4 haftaya girilmesine rağmen Beşiktaş, Fenerbahçe ve Galatasaray arasındaki şampiyonluk düğümü halen çözülebilmiş değil. Konu ile ilgili olarak en son yapılan “Bu sene kim şampiyon olur” anketine göre ise durum oldukça ilginç. Güven-AR Araştırma ve Danışmanlık A.Ş’nin açıkladığı sonuçlara göre vatandaşlar, AKP’nin  %45.1 ile şampiyon olacağına kesin gözüyle bakıyor. İkinci sırada %25.3 ile Galatasaray yer alırken, Fenerbahçe %16.8 ile üçüncü, Beşiktaş ise %9.1 ile dördüncü takım konumunda... İlan edilen araştırma sonuçları basında ve sosyal medyada geniş yankı uyandırırken, konu hakkındaki ilk açıklama anketi gerçekleştiren Güven-AR Araştırma ve Danışmanlık A.Ş.’den geldi. Firma açıklamasında, anketin kesinlikle bilimsel verilere dayandığını, bu kadar tepki çekmesine anlam veremediklerini ve kesin sonucun elbette lig bitiminde ortaya çıkacağının altını çizdi. Güven-AR Genel Müdürü Faik Tok, “Yani neden bu kadar üzerimize geliniyor anlamıyoruz. Tamamiyle istatistiksel metotları gözeterek, usulüne uygun bir anket yaptık ve bu sonuçları elde ettik. Kesin sonuç bu şekilde olacak diye bir şey de söz konusu değil, bu yalnızca araştırma… Elbette bu tip anketlerin doğası gereği, artı-eksi %2’lik bir yanılma payı var” sözleriyle de şirket olarak her zaman anketlerinin arkasında olduklarını vurguladı. Araştırma firmasından gelen bu açıklama muhalefetin sesini daha da yükseltmesine sebep oldu. CHP ve MHP kanadı, şirketi AKP’nin paralı askeri olmakla ve iktidar borazanlığı ile suçlarken, sonuçlara en sert tepki ise barajı geçip geçmeyeceği büyük merak konusu olan HDP’den geldi. HDP Eş Başkanı Selahattin Demirtaş, basına yaptığı açıklamada; “Yani hepimiz seyrediyoruz, görüyoruz. Lig henüz ortada. Son haftaya kadar hiçbir şey belli olmaz. Türk futbolunun üzerinde dolaşan bu kirli elleri şiddetle kınıyoruz.” ifadelerini kullanarak liglerin bitimine dört hafta kala açıklanan bu tip maksatlı anketlerin şampiyonluk yolunda kıyasıya rekabet eden takımlara büyük zararlar vereceğinin altını çizdi. Açıklanan anket sonuçlarına bir tepki de Süper Lig’in 3 büyük kulübü olan Beşiktaş, Galatasaray ve Fenerbahçe’den geldi. Fenerbahçe kulübü, internet sitesinden yaptığı yazılı açıklamada şampiyonluk yarışı içinde var olduklarının altını çizerken son sözü ‘kararsızlar’ın söyleyeceğini belirtti. Galatasaray Kulübü Basın ve Halkla İlişkiler sorumlusu Celal Büyük ise, kendisine uzatılan mikrofonlara “Bi kere yüzde 3.7 diğer kim? Bursaspor mu? Akhisar mı? Başakşehir mi? 3 takımdan başka kimin şampiyonluk şansı kaldı ki? Ben mi yanlış bakıyorum? Deliricem. Nası anket lan bu? Her şey belli belirsiz gelmişler bi de bize şampiyon olamaz diyorlar.” diyerek tepki gösterdi. Son olarak Beşiktaş kulübü adına bir basın açıklaması yapan Başkan Fikret Orman ise, kendi yaptırdıkları anket sonuçlarını gazetecilere gösterdikten sonra şu ifadeleri kullandı: “Bizim oranımız %9.1 olarak açıklanmış peki benim elimdeki anket neden %12 diyor o zaman? Bunların hepsi maksatlı arkadaşlar, insanları manipüle etmeye çalışıyorlar. Fakat biz bu oyuna gelmeyeceğiz. Biliç’le de konuştuk. Mottomuz belli. Sizi şampiyon yaptırmayacağız... “ Adalet ve Kalkınma Partisi ise, anket sonuçlarını olumlu karşılayan tek kurum oldu. Sonuçların ellerindeki anketlerle uyumlu olduğunu söyleyen AK Parti İstanbul İl Başkanvekili Mustafa Kocabay yaptığı kısa açıklamada, “Rakiplerimizin durumu bizi ilgilendirmiyor. Biz meydanlara çıkacağız. En iyi mitingimizi yapacağız ve sonra rakiplerin mitinglerini bekleyeceğiz. Tam bir İmam Hatip havası yakaladık, bunu sürdürmek istiyoruz… Hayırlısı…” şeklindeki sözleriyle, AK Parti olarak kesinlikle şımarmayacaklarının altını çizdi.