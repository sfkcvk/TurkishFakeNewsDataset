YSK'dan Hodri Meydan: ‘'Sandığa gidelim, usulsüzlük yapıp yapmadığımıza millet karar versin...’' Mühürsüz oy pusulalarını geçerli sayması nedeniyle eleştiri oklarının hedefi haline gelen Yüksek Seçim Kurulu’ndan sine-i millet açıklaması geldi. YSK Başkanı Sadi Güven, usulsüzlük yaptıklarına ilişkin iddialarda bulunan kitleye sert çıktı: “Buyurun millete soralım yapmış mıyız yapmamış mıyız? Sandık karar versin...” Dün açıklanan mühürsüz oy pusulalarının geçerli sayılacağı kararıyla birlikte bir anda Türkiye’nin gündemine oturan Yüksek Seçim Kurulu’ndan bugün bir açıklama daha geldi. Kurul’un Ankara’daki merkez binasında bir basın toplantısı düzenleyen YSK Başkanı Sadi Güven, dün geceden beri hiç hak etmedikleri bir tutumla karşılaştıklarını belirtti. “Bir mühür için demediğini bırakmayan insanlar oldu. Yazıklar olsun ya. Kesin sonuçlar açıklansın dağıtıcam bütün mühürleri, alın istediğiniz yere vurun bundan sonra. Ayıp…” diyerek sitemlerini dile getiren Güven, soru işaretlerinin ortadan kalkması için yeni bir adım atmaya hazır olduklarını dile getirdi. YSK Başkanı’nın açıklamalarının devamıysa şöyle oldu: “Aldığımız karar yok hukuksuzmuş da, aman efendim usulsüzmüş de… Kusura bakmayın ama kanun mu üstün milletin tercihi mi? Belki vatandaşımız hususi olarak mühürsüz pusulaya oy vermek istedi? Olamaz mı? Batı’da birçok ülkede elektronik oy var. Bilgisayara mı mühür vuruyor adamlar? Bunlar çağdışı tartışmalardır. Ama madem çok istiyorsunuz buyurun hodri meydan. Gidelim millete soralım bakalım usulsüzlük yapmış mıyız yapmamış mıyız? Kuralım tekrar sandıkları, Türkiye kararını versin. Biz çıkan her sonuca razıyız...” YSK Başkanı Güven, gazetecilerden gelen “Efendim peki o referandumdaki oyları da siz saymayacak mısınız” sorusunu ise “Evet sayıcaz, üstelik bu sefer hiçbir sandık açılmadan sayarak yeni bir rekor denemesinde bulunucaz. Allah utandırmasın...” şeklinde yanıtladı. Güven, o referanduma da itiraz gelmesi halinde itirazın sonuca bağlanması için başka bir referandum yapılabileceğini belirtirken, "Valla biz bunun için maaş alıyoruz zaten. Gerekirse her ay yeni sandık kurarız nedir yani?" sözleriyle de süreçten çekinmediklerini vurguladı.