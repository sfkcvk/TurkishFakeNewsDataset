Dışişleri'nden Avrupa'ya Sert Tepki: ''Gurbetçilerimizin içme suyuna ne karıştıyorsanız bi an önce son verin...'' Kamuoyunda zaman zaman dillendirilen 'Ya bu gurbetçilerde bi acaiplik var' şeklindeki söylentiler bugün Fransa'dan gelen görüntülerle birlikte yeniden gündeme otururken, Dışişleri Bakanlığı da sonunda duruma müdahale etti. Bakanlık, AB ülkelerini hedef alan açıklamasında Avrupa'daki Türk vatandaşlarının içme suyuna her ne katılıyorsa bir an önce son verilmesi çağrısı yaptı... Konuyla ilgili olarak bu öğlen saatlerinde bir basın toplantısı düzenleyen Dışişleri Bakanı Mevlüt Çavuşoğlu, hayli öfkeliydi. Çavuşoğlu, Fransa'dan gelen görüntüleri basın mensuplarıyla paylaşarak "Bu vatandaşlarımız nasıl ve neden bu duruma getirildi? Bunun sorumlusu kimdir? Ne verdiler bu insanlara" sözleriyle Fransa'ya yüklendi. Avrupa'daki gurbetçilerimizde genel manada bir enteresanlık bulunduğunun zaten uzun yıllardır Türk kamuoyunun dikkatinden kaçmadığını belirten Çavuşoğlu, sert açıklamalarına şöyle devam etti: "Bugün Fransa'daki acı olay dışında Almanya, Hollanda, Belçika, Danimarka gibi ülkelerde yaşayan vatandaşlarımızın da durumu ortada. Başta kültürel arada kalmışlıktan, sıkışmışlıktan heralde diye durumu izah etmeye çalıştık ama olay artık kültürle falan açıklanabilecek noktayı geçti, biyolojik bir hal aldı. Zaten dikkat edilirse dünyanın diğer bölgelerindeki gurbetçilerimizde böyle bir şey yaşanmıyor. Bir tek Avrupa böyle. Belli ki bizim vatandaşlarımızın içtiği suya, yediği yemeğe yıllardır sistematik olarak bir şeyler karıştırılıyor. Bunun başka bir izahı yok, olamaz..." Bakan Çavuşoğlu, Avrupa ülkelerine derhal bu iğrenç uygulamaya son vermeleri çağrısında bulunurken, konuyu Birleşmiş Milletler'e taşıyacaklarını da sözlerine ekledi. "Başta gurbetçilerimizin yoğun olarak yaşadıkları yerlere verilen içme suları olmak üzere ne varsa hepsini tek tek analiz ettireceğiz. Allah'ın izniyle büyük oyunu bir kez daha bozacağız." diyen Çavuşoğlu, olay açığa kavuşana kadar gurbetçilerimizi şebeke sularından uzak durmaya ve Türkiye'den gelen tarhana, bulgur gibi gıdalar dışında herhangi bir yiyecek tüketmemeye çağırdı.