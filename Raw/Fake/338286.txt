Merkez Bankası'ndan Dolar'a Sert Müdahale: Piyasaya Çok Sayıda ''Kriz yok abi ya hükümeti yıpratmak için bunlar'' Diyen Adam Sürüldü... Geçtiğimiz hafta içinde 4 TL'yi aşarak yeni bir rekor kıran ABD Doları'na Merkez Bankası'ndan müdahale gecikmedi. Piyasaya çok sayıda "Kriz falan yok abi ya hükümeti yıpratmak için uyduruyorlar" diyen adam süren MB yönetimi, ekonomiye dair endişeleri giderme yönünde önemli bir adım attı... İç ve dış siyasi ve ekonomik gelişmelerle birlikte geçtiğimiz hafta Türk Lirası karşısında hızlı bir yükselişe geçen ABD Doları, Cuma gecesi 4 TL'yi görerek yeni bir rekor kırmıştı. Dolar'daki ani yükselişe beklenen müdahale ise öğleden sonra Merkez Bankası'ndan geldi. Piyasaya 200.000 kadar "Yok abi ne krizi, hükümeti yıpratmak için söylenti çıkarıyorlar. Türkiye'nin biraz sesi çıktı ya ondan hep. Üst aklın oyunları bunlar" diyen adam süren Merkez Bankası'nın müdahalesi sonucu Dolar'ın seyrinde şu ana dek herhangi bir değişiklik olmazken, müdahaleden temel beklenti piyasalarda yaratılacak "haa hükümeti yıpratmak içinse tamam o zaman ya, biz de şey sandık" etkisi sayesinde endişelerin giderilmesi yönünde. Konuyla ilgili olarak soruları yanıtlayan Ekonomi Bakanı Nihat Zeybekçi ise, Dolar'daki yükselişin devam edip etmeyeceği konusunda net bir şey söylemenin mümkün olmadığını belirterek, zaten bunun çok da önemli olmadığına vurgu yaptı. "Ya 4 de olur 5 de olur, mesele değil. Esas mesele kriz falan olmadığına, olmayacağına sokaktaki vatandaşımızın gönülden inanması. Bu işler çoğunlukla kafada bitiyor çünkü. Psikolojik" diyen Zeybekçi, Merkez Bankası'nın müdahalesinin bu anlamda yerinde olduğunu ifade etti.  Zeybekçi, Dolar'daki artış ya da piyasalardaki durgunluk konusunda medyada kaydadeğer bir haber yer almamasının da bu doğrultuda önemli bir adım olduğuna vurgu yaparak, baştan hizaya gelip kendilerini ekonomi haberlerine yayın yasağı getirmek zorunda bırakmayan tüm basın kuruluşlarına sorumlu yayıncılık anlayışlarından dolayı teşekkür etti.