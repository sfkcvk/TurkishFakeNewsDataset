Bağımsız Şirketlerin Anketlerine Göre, Vatandaş Seçim Sürecine Siyaset Karıştırılmamasından Memnun ZOLTAN Araştırma şirketi tarafından geçtiğimiz hafta yapılan bir ankete göre, 12 Haziran'da gerçekleştirilecek olan genel seçimler öncesi vatandaşların seçim sürecine siyaset karıştırılmamasından duydukları memnuniyet sürüyor. Aynı araştırmada, 17 siyasi parti ve 249 bağımsız adayın yarışacağı seçim öncesinde, partilerin ve bağımsız adayların söylemlerini ağırlıklı olarak tünel, otoyol, seks ve porno konuları üzerine kurmuş olmalarının, seçmenin güvenini tazelediği ve toplumun demokrasiye olan inancını pekiştirdiğine de dikkat çekildi. 

 

52 ilde toplam 72,813 kişinin katılımıyla düzenlenen ankete göre vatandaşlar, seçim sürecinde en büyük ilgiyi %41 ile kaset skandallarına gösterirlerken, bunu %27 ile liderlerin komik demeçleri ve dil sürçmeleri, %21 ile de ülkenin otoyol ve tünel şebekesi izliyor. 

 

Anket sonuçlarını kamuoyuyla paylaşmak üzere bu sabah Ankara Convention Center'da bir basın toplantısı düzenleyen ZOLTAN Araştırma Şirketi sözcüsü Ali Semih Soyerli, bu sonuçların "Yıllardır ülkeyi siyaset ve ideoloji gibi modası geçmiş unsurlar üzerinden yönetmeye çalışan mevcut partilere, seçmen tarafından verilen bir mesaj" olarak okunması gerektiğini ifade etti. 

 

Son dönemde internetin yaygınlaşması ve toplumların bilinçlenmesiyle birlikte artık ülkelerin siyasetle yönetildiği, yöneticilerin alenen politikayla içli dışlı olduğu karanlık yılların geride kaldığını belirten Soyerli, şöyle devam etti: 

 

"Siyasi partilerimizin de bu döneme hızlı bir şekilde uyum sağladıklarını görüyoruz zaten. Bu demokrasimiz adına gerçekten büyük bir kazançtır. Bundan sonrası için seçimlere politika bulaştırmadan veya mümkün mertebe siyaseti minimumda tutarak, nereye ne inşaatının yapılacağı, kimin hangi sözcükleri en komik şekilde telaffuz ettiği ve kimin kimi nerede nasıl becerdiği gibi konuların masaya yatırıldığı yeni bir döneme girileceğini söylemek, sanıyorum hayalperestlik olmaz." 
 

 

Halkın bu konudaki görüşleri geniş bir yelpazede farklılık göstermekle birlikte, araştırmanın sonuçları sokaktaki adamın da gelişmelerden genel anlamda memnuniyet duyduğunu gösteriyor:

 

  "Bundan önceki seçimlerde 'cari açık', 'anayasal düzenleme', 'bişeyler hukuku' gibi doğrudan bizi ilgilendirmeyen bi takım uzun, karışık laflar ediyolardı. Bu sefer konuşulanların çoğunu anlayabildiğim için kararım daha net olacak. Bazı kasetlerde sesler tam çıkmamış. O da olsa daha iyiydi..."
 
  "Eşimle eskiden beridir parti amblemlerine bakıp en şık durana oy veriyoruz zaten. Bizlik bir durum yok..."
 
  "Seçim sürecini genelde feysbukta arkadaşların yaptığı paylaşımlardan takip ediyorum. En son kimin paylaşımını gördüysem gönlüm o partiye kayıyor. Oyumun rengi benim için de büyük sürpriz olacak..."  
 
  "Bu işlerin içine artık ideolojik ve siyasi bazı şeyler karıştırmamaları gayet güzel. Halkımız artık bu oyunları yutmuyor. Bilen bilir, 18 Eylül öncesinde çok acılar çekildi... Bu yaşıma kadar hiç oy kullanmadım yine kullanmıycam..." 
 
  "40 yapar! asfdaadfhdhgflkadfjhdfghşklsdhl...." 
 
  "Seçim çalışmalarının politik bi takım söylemlerden arındırılması iyi tabii. Yalnız, futbola biraz daha ağırlık verilebilirdi diye düşünüyorum. Hakan Şükür şahsen bana güven veren bir isim ama ileride çok yalnız kalıyor. Yanına bitirici bir forvet daha alınması lazım..."   
 
  "Bilmiyorum yaa, ben hala tam karar veremedim... 'Artık politika yapılmıyo' şeyine de hiç katılmıyorum, hepsi de gayet politik oynuyor. Gönlümden Taçmin geçiyo ama o olmazsa Tefik derim. Önümüzdeki haftalar çok büyük olaylara gebe. Ama oyumu kesinlikle kullanıcam tabii ki..."
 
  "Torunlar benim rey verme ehliyetini iptal ettirecekti, o işi hala yapmadılarsa Adalet Partisi'ne vermeyi düşünüyorum. Bakmayın gene içlerinde en iyisi Erbakan Hoca..."