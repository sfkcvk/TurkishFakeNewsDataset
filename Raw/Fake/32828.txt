Stajda İlk Ayını Dolduran Genç, Hiçbir Şey Yapmadan Mesai Doldurma Konusunda Kendisini Geliştiriyor Marmara Üniversitesi Endüstri Mühendisliği 3. Sınıf Öğrencisi Mert Sevcan, yaz stajında geçirdiği 1. ayın ardından bütün gün hiçbir şey yapmadan oturarak mesai doldurmaya yavaş yavaş da olsa alışmaya başladı. Konuyla ilgili olarak yaptığı açıklamada, "Staja başlamadan önce çalışma hayatını genel olarak iş yapılan bir şey gibi sanma yanılgısı içinde olduğumdan, başlarda epey zorlandım." diyen genç, stajın sonunda 9 saatlik mesai boyunca hiçbir şey yapmayıp yine de çalışıyor gibi görünme yeteneğini iyice geliştirebilmeyi umuyor. Geçtiğimiz temmuz ayının başlarında SorSan Dökümcülük Şirketinin ürün geliştirme departmanında 2 aylık stajına başladığını belirten Sevcan, "Şirketteki ilk günlerimde epey zorlandım açıkçası. İş hayatı diyince insan bi heyecanlanıyor. Okulda öğrendiğimiz şeylerin pratikte nasıl işlediğini görücem, hatta okulda öğretilmeyen yeni şeyler öğrenicem diye içim kıpır kıpırdı. Ancak staja başladıktan sonra olaylar beklediğimden biraz farklı gelişti maalesef." dedi ve bu süreçte yaşadıklarını şöyle özetledi: "Çalışma hayatına hazırlanıp, bir baltaya sap olmak gibi umutlarla başladığım staj süreci ilk başta benim için tam bir hayal kırıklığına, ardından da hayatın anlamını sorguladığım eziyetli bir sürece dönüştü. 5 saat hiçbir şey yapmadan öğle yemeğini beklemek, üzerine bir 5 saat daha çıkışı beklemek, iş olsun diye 'Abi kolay gelsin, burda napılıyor?' gibi anlamsız sorular sorup 'Farmville'de çiftlik kuruluyor canım eheh.' tarzı yanıtlar almak çok ağır geldi. İlk bir iki hafta bu durumu kabullenmek istemedim ama insan işte, herşeye alışıyor. Kısa bir süre sonra farkettim ki; sabah gelince önce bir iki mail cevapla, gazetelerin internet sayfalarını dolaş, facebook'ta komik video bak derken saat 11 oluyor bir şekilde. Sonrasında da öğle yemeği için geri sayım, öğle yemeği, yemek sonrası rehaveti, çay may derken mesainin nasıl bittiği anlaşılmıyor bile..." SorSan Dökümcülük Şirketinde Ürün Geliştirme Koordinatörü olarak çalışan ve aynı zamanda Mert Sevcan'ın da müdürü olan Mete Işıldayan, genç stajyerin açıklamaları üzerine "Mert'e de, diğer stajyerlere de bunu anlatmaya çalışıyoruz. Yani iş hayatında beyaz yakalıların durumu budur. Doğrusunu söylemek gerekirse, staj süreci de stajyerleri bu zorlu tempoya, 10 saatin 8'inde boş durarak bir şey yapıyormuş gibi görünmeye alıştırmak içindir. Başaran başarır, başaramayan gider." derken, şirketin İnsan Kaynakları Müdürü Seda Pırıler ise her yaz staj yapmak için kendilerine gelen öğrencilerin benzer sorunlar yaşadığını vurguladı. "Staj süreci bir anlamda insanın hayatında yaşanacak kırılma ile önceden yüzleştiği, öğrencilikten sonraki hayatına kapı aralığından baktığı bir süreçtir. Çoğu insan bu süreci kaldıramayabilir. Özellikle beklentileri yüksek olan öğrenciler, bu süreçte arzu ettiklerini bulamamaları sonucunda hayatı sorgulamaya, varoluşsal problemler yaşamaya başlayabilirler. Bu ruh halinin aşılmasında psikolojik yardım almak ve bir işte çalışırken hiç bir şey yapmamanın, bir baltaya sap olamamak anlamına gelmediğini kabul etmek yardımcı olabilir." diyerek, benzer sorunları yaşayan birçok stajyere yol gösteren Pırıler, öğrencilere son olarak şu hatırlatmayı yaptı: "Eğer bunlar da bir fayda etmiyorsa, ay sonunda hesaba yatacak olan parayı düşünmek kesin çözüm olmuştur her zaman için..."