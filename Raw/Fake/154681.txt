OECD, 30 Yıldır "Gelişmekte Olan Ülkeler" Kategorisinden Çıkamayan Ülkeleri "Bu kadar Gelişebilen Ülkeler" Kategorisine Almaya Hazırlanıyor İktisadi Kalkınma ve İşbirliği Örgütü (OECD), ülkelerin gelişmişlik açısından sınıflandırılmasında radikal bir değişikliğe gitmeye hazırlanıyor. "Gelişmekte Olan Ülkeler" kategorisinde 30 yılı aşkın süredir kalmasına rağmen halen gelişememiş ülkelerin bundan böyle "Bu Kadar Gelişebilen Ülkeler" olarak adlandırılacağını açıklayan OECD Genel Sekreteri Angel Gurria, "Onların da olup olacakları bu kadarmış demek. Kimseyi boş yere beklentiye sokmanın lüzumu yok..." diyerek, adeta günah çıkarttı.

 

OECD'nin Paris'teki genel merkez binasında basın mensuplarını ağırlayan Angel Gurria, yaptığı kısa bilgilendirme toplantısıyla Türkiye'yi de ilgilendiren önemli açıklamalarda bulundu. Bizzat kendilerine gelen birçok şikayetten yola çıkarak, ülkelerin kategorizasyonunda değişikliğe gitme kararı aldıklarını söyleyen Genel Sekreter, "Biz öyle ülkeleri 'Gelişmekte Olan' şeklinde sınıflandırınca, tabii ister istemez bir beklenti oluşmuş. 'Yarın, hiç olmadı öteki gün gelişmiş ülke olacağız' gibi yanlış bir intibaya kapılmışlar kendi kendilerine..." derken, ortadaki yanlış anlaşılmayı gidermek için "Bu Kadar Gelişebilen Ülkeler" kategorisini açmak zorunda kaldıklarını duyurdu.

 

Genel sekreterin, "Bazı ülkeler zeki ama çalışmıyorlar. Onları defalarca uyardık. Bir kısmının da kapasitesi o kadar zaten. Herneyse yani gelişecek olan 30 sene içerisinde birşeyler yapardı. Yapan nasıl yapıyor? Onun senden ne fazlası var? Şu saatten sonra lütfen kimse kimseyi kandırmasın" sözleriyle lanse ettiği yeni uygulama, birçok tartışmayı da beraberinde getirdi. 

 

Gurria'nın açıklamalarına ilk tepki gösteren ülkelerden olan Arjantin, Senegal ve Azerbaycan karara mesafeli yaklaşırlarken, yeni uygulamanın tüm heveslerini kaçırdığı noktasında birleştiler. Bir bildiriyle kararı eleştiren Arjantin ve Senegal devlet başkanlarının aksine mikrofonların karşısına geçen Azerbaycan Başbakanı Artur Rasizade, tam da ülkeyi rayına oturtmuşken alınan bu kararı çok manidar bulduğunu ifade etti. OECD tarafından kendilerine bunca yıldır "Siz gelişmekte olan ülkesiniz, ha gayret bak gelişiyorsunuz, bakın uçtan baş verdi sanki" mesajı verildiğini ancak tam bu kadar yaklaşmışken, bu defa "Sizin geliştiğiniz gelişeceğiniz bu kadar, daha kasmayın" denildiğini söyleyen Rasizade "E yani, tamam madem böyle bir şey yapcaksın... Bari bize biraz daha süre verin. Çok değil, 3-5 sene içinde gelişmiş ülke olmamız işten bile değil." dedi ve ekledi: "Alacaklarımızı toparlayabilsek, zaten şimdi bile gelişmiş oluruz ama piyasa kötü malumunuz, hep çek senet, nakit dönmüyor..."

 

Öte yandan yeni uygulamayı olumlu bulan ülkelerin sayısı da beklenenin üzerinde oldu. Karar sayesinde üzerlerinden ağır bir yükün kalktığını belirten Gürcistan, Senegal, Meksika, Malezya ve Ermenistan gibi devletler, ülke olarak rahatlamanın sevincini yaşıyorlar. Haberin kendilerine ulaşmasının ardından OECD'e birer teşekkür mektubu gönderen toplam 27 ülkedeki ortak kanı, "Biliyoduk zaten, şu saatten sonra ne uzarız ne de kısalırız. Bunun resmileşmesi de iyi oldu, 'Ha geliştik, ha gelişecez' diye durduk yere strese giriyorduk. Şimdi hiç değilse kafamız rahat olur, boş yere heyecan yapmayız." yönünde oldu.

 

Gelişmekte Olan Ülkeler kategorisinde 30. yılını doldurmaya çok az bir süre kalan Türkiye cephesinde ise büyük bir panik sözkonusu. Acil bir durum değerlendirmesi yapmak adına toplanan hükümet kurmaylarının kısa süre içerisinde gelişmek için yapılabilecekleri masaya yatırdıkları öğrenilirken, Başbakanlık Sözcüsü Ersin Özbükey en geç 2014 Mart ayı gibi Gelişmiş Ülkeler arasındaki yerlerini alacaklarını iddia etti.
 
 

Sadece gelişmişliğin tam olarak ne olduğu konusunda bazı ufak tefek sorunları olduğunu kaydeden Ersin Özbükey, "Bunca senedir az çok büyüyoruz zaten. İşte en son çıkan büyüme oranlarımız da ortada. Belli ki bir ışık var bizde. Bundan sonra da ne yapmamız gerektiği açıkça söylenirse, biz de ona göre bir yolunu bulmaya çalışırız. Uçak gemisi mi yapıcaz, yörüngeye maymun mu yolliycaz? Daha mı az öğrenciyi hapse atıcaz? Nedir bunun oluru söylesinler, bi çaresine bakmaya çalışıcaz" sözleriyle, OECD'yi biraz daha açık davranmaya davet etti.