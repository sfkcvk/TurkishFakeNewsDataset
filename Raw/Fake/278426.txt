E. Honda'yla Perfect Çeken İlk Türk Genci Ahmet Güzelce, 42 Yaşına Girdi... Bundan tam 25 sene önce, 18 Haziran 1990 tarihinde Street Fighter oyununda E. Honda ile perfect çekme başarısına ulaşan ilk Türk genci ünvanını kazanan Ahmet Güzelce, bugün 42 yaşında. Bir döneme damgasını vuran atari salonlarının tanınmış siması, dostları ve basın mensupları ile birlikte kutladığı doğumgünü partisinde o unutulmaz günü, sonrasında yaşananları ve hakkında bilinmeyenleri kamuoyu ile paylaştı. Evinde verdiği doğum günü partisinde basın mensuplarını ağırlayan atari salonlarının unutulmaz isimlerinden Ahmet Güzelce, mumların üflenmesinin ardından bir süre konuklarıyla tabletten Street Figher oynayarak hem hoş bir nostalji yaşattı hem de tüm rakiplerinin tek tek eline vererek formundan bir şey kaybetmediğini gösterdi.  Oyunun ardından pasta ve çay ikramı eşliğinde sohbet bölümüne geçilirken; usta Street Fighter'cı, E. Honda'nın ezeli rakiplerinden olan Chun-Li'ye karşı aldığı zaferi ayrıntılarıyla bir kez daha anlattı. ''Zaten toplam 20 saniye ya sürdü, ya sürmedi. Honda'nın o kol hareketine bir kere yakalandın mı pat diye biter işin... Ki aynen de öyle oldu'' derken o günleri adeta tekrar yaşayan Güzelce, tarihi zaferin bilinmeyen yönlerini ise şu sözlerle aktardı: ''Yer Ankara Aydınlıkevler. Bizim mahalleden çocuklarla gittiğimiz Mega Kardeşler Atari Salonu'ndayız. O dönem herkeste bir Ryu, Ken, Guile sevdası var ama ben hem tek tuşa basarak oynamak mümkün diye, hem de benim gibi kilolu bir insan olduğu için E. Honda'yı kendime yakın bularak onu aldım.. Chun-Li'ye karşı oynuyorum. Raundun daha başında yumruk tuşuna abandım... Ama nasıl basıyorum var ya, tak tak tak tak! Mitralyoz gibi.... Kızcağız nolduğunu bile anlayamadan perfect'i çekmiş oldum. Ondan sonra tabi o başarının rehavetiyle diğer 2 raundu versem de, olsun. Honda'ya çekilen ilk perfect'ti, önemli olan da buydu zaten...'' Anlatırken zaman zaman uzaklara dalan ve gençliğindeki o mücadele dolu yılları hatırlayan Güzelce, sonraki yıllarda işlerinin istediği gibi gitmediğini ve hep bu başarının altında ezildiğini itiraf etti. Efsanevi oyuncu, ''Beni yolda çevirenler, nasıl yaptığımı soranlar, 'Sen bi daha gelme lan buraya' diye kovan atarici abiler falan... Çok güzel yıllardı ama o zamanlar farkında değildik bazı şeylerin tabii; hep öyle sürecek sandık...'' sözleriyle yaşadığı hayalkırıklığını gizleyemezken, ''Aile de bilinçsiz olunca elimden tutan olmadı tabii. Gerçi tutsalar napacaklardı bilemiyorum ama... Belki Japonya'ya eğitime falan yollanabilirdim... Neyse..." ifadelerini kullandı. Rekortmen isim, bir soru üzerine o döneme damgasını vurmuş diğer efsane isimlerle de halen irtibatta olduklarını ve zaman zaman bir araya gelerek birbirlerine destek olduklarını ifade etti. Güzelce, "Subzero'yla yere sıkınca ayak kaydırıp aparkat koyan ilk arkadaşımız olan Burak Tatar, Haggar'da kutuların üstünde durarak bölüm geçmeyi keşfeden Piç İsmail lakaplı İsmail Kunduracı kardeşimiz, Kaptan Commando'da o kertenkeleyi geçme taktiğinin mucidi Malatyalı Sefer kardeşimiz... Bu şekilde 20 kişi falan senede bir iki kez toplanıyoruz. Hem eski günleri yad ediyoruz, hem de zor durumda olan arkadaşlarımız için para topluyoruz." derken; Atari camiasının nankörlüğünden de yakındı.  Kendisinin de 2 yıldır işsiz olduğunu ve bu yaşta ailesiyle birlikte yaşamak durumunda kaldığını belirten efsane Street Fighter'cı, ''Zamanında çok arkadaşımın jetonu yanmasın diye yerine oynadım ama kimse benim için kılını kıpırdatmadı. Atari dünyası çok nankör'' derken, 42. doğum gününü şu sözlerle noktaladı: "Bugün dönüp baktığımda zaman zaman 'keşke o perfect'i çekmeseymişim' dediğim oluyor. O başarının, erken gelen şöhretin altında ezilmemiş olsam belki bugün çok farklı bir konunda olabilirdim... Ama bugünümüze de şükür, arkadaşlarımız dostlarımız var. Onlar sayesinde ayaktayız. Gençlere tavsiyem bugünkü oyunlarda başarılar kazandılar diye çabuk havaya girmesinler,. Duyuyoruz PES falan diyorlar Kantır diyorlar. Kazanırken küpünü doldurnayı ihmal etmesinler..."