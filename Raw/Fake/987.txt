Afyonlu Gencin Hukuk Mücadelesi Sürüyor Odasını trafik işaret ve işaretçileri ile süsleyen gencin evine Karayolları Genel Müdürlüğü tarafından istimlak kararı çıkması, Türk hukuk camiasını ikiye böldü. Hukukçuların bir kısmı, kararın dünyada bir örneğinin daha görülmediğini iddia ederken, bazı çevrelerse "İyi olmuş, az bile olmuş" görüşünü savunuyor.
 
Türkiye 1 haftadır, Afyon'un Bolvadin ilçesinde yaşayan Ersin Özbükey (15) ve ailesinin başına gelenleri konuşuyor.
 

Aziz Nesin hikayelerini aratmayan olay, Bolvadin'li gencin dizilerden filmlerden görüp özenerek, sağdan soldan girilmez tabelaları, park yapılmaz levhaları gibi trafik işaretlerini söküp odasına getirmesiyle başladı. Birdi ikiydi derken 2 ay gibi kısa bir süre içerisinde odasını Düzce-Gerede Kavşağı yol bakım ve onarım çalışmasına çeviren genç, kısa sürede yetkililerin de dikkatini çekti. Olayın Karayolları Genel Müdürlüğü'ne intikal etmesinden bir ay kadar sonra Özbükey Ailesi, eve gelen istimlak ilamı ile karşılaştı.

 

Muhabirimize konuşan talihsiz gencin babası Muharrem Özbükey(43), İstimlak kağıdının bir ay önce ellerine ulaştığını kabul ederek şöyle dedi: "Biz başta tabi böyle bir şeyi ciddiye almadık, birileri herhalde şaka yapıyor diye düşündük. İki hafta sonra Karayolları'nın yıkım ekipleri kapıya dayanınca durumun ciddiyetini kavradık. Dozerler halen kapıda bekliyorlar ancak gördüğünüz gibi evimizi boşaltmaya niyetli değiliz. Hukuki haklarımızı sonuna kadar kullanacağız. Böyle iş olmaz!"

 

Baba Özbükey'in konuyu mahkemeye intikal ettirmesinden sonra, Karayolları Genel Müdürlüğü'nde sessiz bir bekleyiş hakim. Dün görülen ilk celse sonrası adliye çıkışında basın mensuplarının sorularını yanıtlayan Karayolları Genel Müdürlüğü Avukatı Mesut Başesgioğlu, kendisine uzatılan mikrofonlara "O evden duble yol geçirene kadar hukuk savaşımız sürecek!" açıklamasını yapmakla yetindi.