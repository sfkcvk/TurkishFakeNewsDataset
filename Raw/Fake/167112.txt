Mahsun Kırmızıgül'den Yeni Rekor Denemesi: 120 Dakikalık Filmde Alt Metinleri Hariç 400 Sosyal Mesaj... Ünlü şarkıcı, senarist ve yönetmen Mahsun Kırmızıgül bu kez bir rekor denemesi için kamera arkasına geçmeye hazırlanıyor. "Acıya Doymayanlar" isimli yeni projesinde kamerasını bu defa sadece ülkemizin değil bütün dünyanın problemlerine çevirecek olan başarılı yönetmenin hedefi, 120 dakikalık bir filme alt metinleri hariç 400'den fazla mesaj sığdırarak sinema tarihine ismini altın harflerle yazdırmak...
 
Özet olarak, aşiret baskısından kaçarken İstanbul'da kötü yola düşen eşcinsel kardeşini kurtarmak isteyen aids hastası bir gencin, bu amaçla temas kurduğu yeraltı örgütlerinin Ergenekon terör örgütü ile bağlantılı çıkması üzerine dehşete düşerek İtalya'ya giden bir mülteci gemisine sığınması ve aynı gemide küresel ısınmayı engellemek adına çevre kuruluşlarında gönüllü çalışan ve ten rengi nedeniyle ırkçı saldırılara uğramış bir afro amerikan erkeğe tutulması sonucunda bunalıma girerek tarikat mensubu olup Arap baharı yaşanan ülkelerdeki kaosun son bulması adına toplumu bilinçlendirmesinin yürek burkan öyküsünü işleyen film, aynı zamanda Meksikalı uyuşturucu kartelleri, Alzheimer'ın pençesinde kıvranan bir grup Kore gazisi, İsrail-Filistin meselesi ve çöken ekonomiye karşın ailesini bir arada tutmaya çalışan Yunanlı bir babanın öyküsüne de değinmeden geçemiyor.
 
"Acılara Doyamayanlar"ın tanıtım toplantısında heyecanı yüzünden okunan usta yönetmen Kırmızıgül, Edirne'den Ardahan'a, Çin'den Yeni Gine'ye bütün coğrafyalarda yaşayan herkesin izlerken kendinden bir şeyler bulacağı ve ortalama 20 saniyede bir hayata, aşka ve insanlığa dair çok önemli dersler alacağı bir eser yaratmak için yola çıktığını söyledi. Toplantıda, filmin çekim takvimi ve teknik detaylarına da değinen Kırmızıgül, çekimlerin temmuzun sonlarına doğru ülkemizin en sıcak illerinden Şanlıurfa'da başlayıp, kış aylarının tam ortasında Erzurum'da sonlandırılacağını açıkladı.
 
Usta yönetmen, "Oyuncuların her türlü mevsim koşullarında zorlanarak, en iyi ve en abartılı performansı verebilmesi adına böyle bir set takvimi belirledim" derken, bu süreçte yeterince acı çekmeyen, yüzünde günlerdir ağır kabızlık çekiyormuş gibi bir ifade bulunmayan ve bunca ızdıraba dayanamayıp kendini öldüren oyuncularla yolların ayrılacağını da sözlerine ekledi. Oyuncu kadrosunu henüz daha netleştirmediğini belirten Kırmızıgül "Ağlayan, kendini paralayan, her plandan tokat atmayı, yemeyi başarabilen ve şiveli bağırabilen her oyuncuya bu projede yer var" diyerek casting sürecinin halen devam ettiğini dile getirdi.
 
120 milyon dolar gibi rekor bir bütçeyle çekilecek olan filmin aynı anda 8 ülkede birden gösterime gireceğini söyleyen Kırmızıgül, bir gazetecinin "Eleştirmenler filmlerinizde ele aldığınız konuların birer birer düşünüldüğünde oldukça önemli ve çözüme muhtaç olan konular olduğunu ama sizin bu konuları harmanlayarak oluşturduğunuz yapımların vermeye çalıştığı mesajı anlamakta güçlük çektiklerini söylüyorlar. Bununla ilgili neler düşünüyorsunuz?" şeklindeki sorusuna ise cevap verirken bir hayli sinirliydi.
 
Kendisinin de bir Anadolu insanı olduğunu vurgulayarak sözlerine başlayan Kırmızıgül, filmlerinde Anadolu insanın çok çeşitliliğini, renkliliğini yansıtmak gayesinde olduğunu vurguladı ve "Anadolumun güzel insanları bilindiği üzere vefakardır, cefakardır, çalışkandır, çilekeştir, hoşsohbettir, sevgi doludur, eğitimlidir, bireysel ahlak sahibidir, inovatiftir, hayat doludur. Benim hayattaki misyonum onların hayat mücadelesini, itilmişliklerini en çarpıcı biçimde sizlerin gözleri önüne sermek. Bunları ayrı ayrı işlemek yerine, seyirciye acılardan bir potpori sunmak daha verimli oluyor. Bunun kime ne zararı 
var, nesi yanlış, birisi de çıkıp bana anlatsın?" diyerek medyaya sitemde bulundu.