Cumhurbaşkanı Erdoğan'dan Merkez Bankası'na Dolar Uyarısı: ''Şunu ya 3'e indirin ya 5'e çıkarın. Böyle kalmasın...'' ABD Doları'nın bugün piyasalarda 4 TL'yi görmesinin ardından Cumhurbaşkanı Erdoğan'dan Merkez Bankası'na ilk uyarı da geldi. MB yönetimini elindeki finansal araçlarla Dolar kuruna müdahaleye çağıran Erdoğan, "Şunu indirebiliyorsanız 3-3.5'e falan indirin. Olmuyorsa da bırakın 5'e çıksın. Ama kesinlikle böyle kalmaması lazım. Adamın sinirini bozmayın" sözleriyle sert uyarılarda bulundu. Merkez Bankası'nın döviz rezervleriyle, o da yetmiyorsa gerekiyorsa eldeki fazla ofis malzemelerini satarak kura gereken mudahaleyi yapması gerektiğini belirten Erdoğan, daha evvel yaptığı faizlerin düşürülmesi yönündeki çağrının da şu noktadan sonra çok bir önemi kalmadığını ifade etti. "Bir defa bunun kesinlikle 4 noktasında olmaması lazım. Merkez Bankamızın bir an evvel 3.80-3.50 gibi 3 parmakla ifade edilebilen rakamlara kuru geri oturtması gerekiyor. Ha baktık o şekilde olmuyor, o zaman salalım yukarı doğru 5'i görsün. O da olumlu." diyen Cumhurbaşkanı Erdoğan, 2019'daki seçimlere kadar Dolar kurunda 4 rakamını hiçbir şekilde görmek istemediğini de net bir şekilde ifade etti. Vatandaşlara da seslenerek dövizdeki hareketliliği bir süre izlemeleri tavsiyesinde bulunan Cumhurbaşkanı Erdoğan, "Baktık ki grafik aşağı doğru gitmeye meyilli, o zaman yine dolar bozdurma kampanyamızı tekrar canlandırmak suretiyle biz bu işi el birliğiyle çözeceğiz. Ha ama 4.05 noktasında da yukarı doğru bir kırılma var diyorlar. O olursa daha bundan sonra zor iner artık. O zaman da ne yapacağız? Bu sefer hep birlikte dolar alma kampanyaları düzenleyerek, bir an evvel kuru 5'e taşıyacağız. İnşallah rabiamızı bu internetteki bir takım çirkin esprilere alet olmaktan hep birlikte kurtaracağız kardeşlerim" ifadelerine yer verdi.  Cumhurbaşkanı'nın çağrısının ardından Merkez Bankası'nda hareketli saatler yaşanırken, Dolar'a yukarı yönde de müdahale izni alındığı haberi kurumda coşkuya neden oldu. Adının açıklanmasını istemeyen bir MB yetkilisi, "Kuş kadar kalan döviz rezervi ve faiz artırmama baskısı yüzünden ne yapacağımızı düşünürken bu açıklama ilaç gibi geldi. Ben dahil en az 5 arkadaşımız istifa mektuplarımızı hazırlamıştık. Bundan sonra biz o Dolar'ı kesinlikle 4'te bırakmayız. Ne yöne gideceğine bir karar verelim de gerisi kolay" sözleriyle yaşadıkları rahatlamayı dile getirdi.