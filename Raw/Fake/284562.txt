MİT'in ‘Bizden habersiz kuş uçmaz’ Açıklaması Yaptığı Yozgat'ın Sorgun İlçesi, Güvenlik Nedeniyle Tahliye Ediliyor... İstihbarat görevlilerinin sıkı takibi altındaki Suruç'ta meydana gelen intihar saldırısının ardından, bugün MİT'in resmi internet sitesinden yapılan "Yozgat'a bağlı Sorgun ilçesini de yakından takip ediyoruz. Bölge tamamen kontrolümüz altında" açıklaması ilçede paniğe neden oldu.  Suruç’taki canlı bomba saldırısı ve hemen sonrasında iki polisin şehit edilmesinin ardından bugün MİT’in resmi sitesi üzerinden yapılan Sorgun açıklaması Yozgat’ın sakin ilçesini bir anda birbirine kattı. Web sitesinde yarım saat kadar kalan ve sessiz sedasız kaldırılan açıklama nedeniyle Sorgun Kaymakamlığı, ilçenin tahliye edilmesi emrini verdi. “Valla neden böyle bir açıklama yapıldı, neden kaldırıldı, o kadarını bilemiyoruz. Ama açık söyleyelim, riske atılabilecek bir durum değil. Resmen MİT ‘Sorgun’da bizden habersiz kuş uçmaz’ demiş. Öldürseler daha iyi” diyen Sorgun Kaymakamı Ali Ünveren, kimsenin vebalini almamak için tahliye kararını derhal verdiklerini açıkladı. Haberin ilçede duyulmasının ardından vatandaşlar arasında büyük bir korku ve panik yaşanırken, bir an önce kendilerini Sorgun dışına atmaya çalışanlar nedeniyle yollarda uzun kuyruklar oluştu. İlçe merkezinde harekete geçmiş olan kitleyi “Kim niye Sorgun’u bombalasın olum manyak mısınız siz?” sözleriyle durdurmaya çalışan bir kişi de, olayın MİT’in açıklamasıyla başladığının anlatılmasının ardından kervana katıldı. Boşalan Sorgun’da yağma için kalmak isteyen 6 kişilik çete ise, duyarlı vatandaşların “Ya canından değerli mi? Bırak hadi o televizyonu, bırak” şeklinde çabalarıyla ikna edildi. Sorgun’da başalayan panik dalgasının çevre ilçelere de yayılmasının ardından olayın boyutları giderek büyürken, akşam saatlerinde MİT’ten konuya dair bir açıklama geldi. MİT İç Anadolu Bölge Başkan Yardımcısı Talha Özbudak “Anladığımız kadarıyla bir arkadaşımız Sorgun'daki akrabalarına şaka yapmak istemiş. Yoksa teşkilatımız tarihinde, içinde Sorgun adı geçen tek bir belge dahi yayınlanmış değil. Bizim için öyle bir yerin varlığı bile tartışmalı. Konuyla ilgili olarak derhal soruşturma başlattık. Vatandaşlarımız müsterih olsun. ” sözleriyle yüreklere su serpti. Soruşturmanın önümüzdeki bir kaç yıl içerisinde tamamlanması bekleniyor.