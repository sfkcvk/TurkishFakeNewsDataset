Devlet Meteoroloji İşleri Bu Sefer Kesin Konuştu: "Bu yılın en soğuk kışı olacak" Bir haftadır yurdu etkisi altına alan soğuk ve yağışlı havayla ilgili olarak Devlet Meteoroloji İşleri'nden yapılan açıklamada, bu kış mevsiminin çok büyük ihtimalle yılın en soğuk kış mevsimi olacağı belirtilerek vatandaşlar uyarıldı. Açıklamada, daha önce son bin yılın, sonra son yüz yılın ve bir dönem de son 10 yılın en soğuk kış mevsimi olacağı öne sürülen 2010 Kışıyla ilgili bu kez elde kesin veriler olduğu vurgulanırken, "Buna da şükür, bir ara kış hiç gelmeyecek sandık..." ifadelerine yer verildi. 
 
"Değerli arkadaşlar, bunu ilk ve son kez burada söyleyeceğiz o yüzden iyi dinleyin lütfen. 2010'un Aralık, 2011'in Ocak ve Şubat aylarını kapsayan zaman dilimi, bir başka deyişle 2010 Kışı, bu yıl göreceğimiz en soğuk ve sert kış mevsimi olacak. Sizlerden ricamız, bu konuda yapılabilecek farklı spekülasyonlara itibar etmemeniz ve mümkünse artık bu konuyu kapatmanız yönünde."  
"O ara ne oldu, kim diğerini gaza getirdi tam hatırlamıyorum ama, 'Son bin yılın en soğuk kışı olacak' şeklinde bir laf çıktı daire içinde. Bize kalsa meteoroloji camiası içinde bir şaka olarak da kalacaktı bu muhabbet, ama sağ olsun arkadaşlarımızdan biri yemeyip içmeyip basına yetiştirince olay kontrolden çıktı."

 

"Daha ertesi günü o koca koca puntolarla atılan manşetler kabus gibi çöktü üstümüze. Neticede, son bin yıldan açtığımız kış tahmin piyasasını, havaların bir türlü soğumaması nedeniyle kademe kademe indirmek durumunda kaldık. Bir laf söyledik üstümüze yapıştı resmen. İşin enteresanı o dönem bir kişi de çıkıp 'Yahu bu hava sıcaklığı ölçümleri bin yıldan beri kayıt alınıyor mu?' diye sormadı. Eğer soğuklar bu hafta da başlamamış olsa kurum içinde ciddi çalkantılar ve toplu istifalar gündeme gelecekti. Yine Allah yüzümüze baktı..." 
 
 
Kurum olarak tüm iyi niyetleriyle her zaman en doğru tahminleri yapmaya çalıştıklarının altını çizen Yıldırım, "Tamam, bunlar adı üstünde tahmin zaten, üç aşağı beş yukarı bir şey, tutar veya tutmaz. Olasılık hesabına bakıyor bir yerde. Ancak ne olursa olsun, her muhabbet tıkandığında size konuşacak yeni bir konu vermedik mi? Bin yılın soğuğuydu, Afrika sıcaklarıydı bilmem neydi diyerek yıllarca muhabbet arasında oluşan o tuhaf sessizlik anlarını kurtarmadınız mı? Ne olur hayatınıza kattığımız katma değeri düşünün ve artık üstümüze gelmeyin. Ağzından ilk "Bin yılın.." lafını kaçıran meteorolog arkadaşımız utancından Erzurum'a tayinini istedi" sözleriyle kamuoyuna sitemkar mesajlar verdi. 
 
Konuşmasının son kısmında, kışın sert zamanlarına girdiğimiz şu günlerde de meteorologların bir yandan da gelecek yaz mevsiminin hangi seviyede sıcak geçeceğini, hangi periyodun en sıcak yazı olacağını kestirmeye çalıştıklarını da belirten Yıldırım, 2011 yazı ile ilgili olarak şu öngörülerde bulundu: "Büyük de konuşmayalım ama ilk analizlere göre 2011 yılının en sıcak zamanları yaz mevsiminde yaşanacak gibi görünüyor. Şimdilik bu kadarını söyleyebiliyoruz..."