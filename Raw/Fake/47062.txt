Facebook'un Yasaklanacağı Söylentileri Üzerine Harekete Geçen Şirket, Çalışanları İçin Komik Video, Resim ve Yılmaz Özdil Yazısı Stoklamaya Başladı Facebook'un engelleneceği yönünde son günlerde artan söylentiler yurt genelindeki ofislerde huzursuzluğa yol açarken, şirket yönetimlerini de çeşitli çözüm arayışlarına itiyor. Facebook'suz dönemde çalışanların ruhsal sağlığını koruyabilmek adına önlemler alan şirketlerden biri olan Tertas Holding, bu sabah düzenlediği basın toplantısıyla yakın zamanda uygulmaya koyacağı acil durum paketi hakkında bilgiler verdi.
 
Birkaç gündür medyada çıkan "Facebook'a erişim yasağı mı geliyor?" şeklindeki haberlerin dahi çalışanlar arasında büyük bir tedirginlik yarattığını vurgulayan Tertas, Holding'in içinde bulunduğu zor durumu da şu sözlerle aktardı: 
 
"Henüz ortada net bir şey yok ama söylentisi bile çalışanlarımızın morallerini altüst etmeye yetti. Haberi alır almaz hepsi facebook'ta profil resimlerini değiştirip bir iki tane gruba üye olarak verebilecekleri bütün demokratik tepkileri vermişler ancak ne yazıkki endişeleri henüz geçmiş değil. Üzüntülerinden günde 10 defa profil resmi değiştiriyorlar. Kimsenin yanına yaklaşılmıyor, parasıyla iş yaptıramaz olduk adamlara..." 
 
"Buradan hepsine seslenmek istiyorum, lütfen değerli çalışanlarımız rahat olsunlar. Holding bünyesinde hayatın normal seyrinde gitmesi için gereken tüm önlemleri aldık. IT departmanımız komik videosundan tutun da, yeni doğmuş bebek fotoğrafına kadar her şeyi stoklamış durumda. Yılmaz Özdil ve Bekir Coşkun'un yazıları da günü gününe takip edilerek tüm şirkete forwardlanacak. Onu da ayarladık. Allah muhafaza bir engelleme kararı çıkması halinde şirketimizdeki 1307 çalışanımızı en az bir ay boyunca idare edecek Facebook dökümanı server'larımızda hazır bekliyor. Bekar çalışanlarımız için "summer 2010" fotoğraf albümleri dahi var. Tüm bu dosyalara erişim için Intranet'imizde Facebook'a çok benzer bir de ara yüz oluşturuyoruz. Like'sa like, comment'se comment. Hiçbir şey olmamış gibi herkes yine iki iş yapar, bir video paylaşır, bir mail atar iki kişisel ileti girer..."
 
 
"Stoklarımızın bitmesi halinde şirket içinde kuracağımız yeni departmanımız, çalışanlarımız için en yeni videoları, şarkıları ve Ezel dizisi alıntılarını araştırıp bulacaklar. Sadece bu da değil, Farmville'deki bağ, bahçelerin sahipsiz kalmaması için yurt dışındaki ortaklarımız ile de temasa geçtik. Gerektiği takdirde tarlaların bakımını yapıp, hayvanların yeminini suyunu eksik etmeyecekleri konusunda kendilerinden teminat aldık..." 
 
Toplantı sonrası basın mensuplarının sorularını yanıtlayan Tertas, "O kadar uğraşacağınıza şirket bilgisayarlarındaki DNS ayarlarını değiştirseniz daha kolay olmaz mıydı?" şeklindeki bir soruya ise, "DNS derken?" cevabını vermekle yetindi.