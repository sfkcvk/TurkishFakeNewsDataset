Doğu İllerine Tur Düzenleyen Seyahat Acentesi, Ramazan Ayının Yaklaşması İle Birlikte Artan İlgiden Dolayı Şaşkın Doğu Anadolu Bölgesine özel turlar düzenleyen bir çok acente, Ramazan ayının başlamasına az bir süre kala artan ilginin şaşkınlığını yaşıyor. Geçmiş yıllara göre bölgeye gitmek isteyen turist sayısının yaklaşık olarak %350 oranında arttığını belirten turizmcilerin ortak dileği, bu durumun sadece Ramazan ayı ile ilintili olmaması yönünde.
 
 
 Eylül ayının ilk haftasına kadar, Doğu Bölgeleri'ne yapılacak turlar için tüm rezervasyonların dolduğunu ifade eden İf-Tur Seyahat Acentesi Genel Müdürü Serhan Eğilmez "Yani evet, parası tatlı geliyor ama öte yandan da işkillenmiyor değiliz. Eylül başından sonra, bir kişinin bile Doğu'da kalmak istememesi de ayrıca ilginç. Kaç yıldır ortalıkta 'Aslında Doğu'da çok güzel yerler var, bir ara gitmek lazım.' diye dolanan herkes aynı anda rezarvasyon yaptırsa bile bu kadarı olmaz zaten. Ne yalan söyleyelim, aklımıza bazı vatandaşlarımızın sırf iftarlarını daha erken saatlerde açmak için doğu illerini tercih ettikleri de gelmiyor değil. Artık günahları boynuna..." şeklinde konuştu.
 

Talebin artması ile birlikte, gelen tatilcilere neden bu turları tercih ettiklerini sormaya başladıklarını belirten Eğilmez, "Neredeyse hepsi, keşfedilmemiş güzellikleri görmeye geldiklerini, ne yazık ki bunca yıldır doğu illerimizdeki turizm değerlerinin ihmal edildiğini falan söylediler. Niyetlerini açıkça belli eden birkaç açık sözlü vatandaşımız dışında, kimseden 'Ya bu sıcakta, onca saat orucu kim tutacak?' gibi bir cevap almadık." dedi. 
 
 
 
 Konuyla ilgili görüşlerine başvurulan İ.Ü. İlahiyat Fakültesi öğretim üyelerinden Doç.Dr. Necip Fıtrat ise, vatandaşların bilgisizliğinden yakındı. Fıtrat, "Misal Van'da iftarın İzmir'den daha erken açıldığını öğrenmiş, onu sormaya gelen vatandaşımız oluyor. Bunlara enlem değişmedikçe toplam oruç süresinin aynı olacağını, imsak ve iftar saati arasının hemen hemen birbirine denk olacağını anlatmaya gayret ediyoruz tabii ki, ama insanımızın kafası maalesef bu kadarına artık basmadı." sözleriyle, tepkisini dile getirirken, orta öğretimde coğrafya dersleri ile din kültürü ahlak bilgisi derslerinin ortak işlenmesinin gerekliliğine bir kez daha dikkat çekti.