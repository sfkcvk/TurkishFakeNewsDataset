Bakan Albayrak, G20 Zirvesini Değerlendirdi: ''Türkiye'ye ekonomik savaş açan dış mihrakları Türkiye'ye yatırım yapmaya davet ettik...'' Arjantin'de düzenlenen G20 zirvesinde Türkiye'ye ekonomik savaş açan ABD, İngiltere, Almanya, Fransa gibi dış mihrakların maliye bakanlarıyla bir araya gelen Hazine ve Maliye Bakanı Berat Albayrak, dönüşte basının sorularını yanıtladı. Türkiye'yi batırmaya ve kaosa sürüklemeye çalışan dış mihraklarla oldukça verimli görüşmeler yaptıklarını belirten Bakan Albayrak, ''Türkiye'nin mali disipline önem vererek önümüzdeki dönemde dengeli ve piyasalarla uyumlu bir ekonomi politikasını izleyeceğini kendilerine anlattık. İlgiyle dinlediler'' ifadelerine yer verdi. G20 zirvesinin, büyük ve güçlü bir Türkiye istemeyen ve kendilerinden aldığımız borç parayla yaptırdığımız yol, köprü ve havalaanlarını kıskanan bu şer odaklarıyla bir araya gelmek için önemli bir fırsat olduğuna dikkat çeken Bakan Albayrak, şunları kaydetti: ''Hali hazırda 500 millyar dolara yakın borcumuz bulunan ülkelerin bakanlarına, Türkiye'yi diz çöktüremeyeceklerini bir de yüz yüze söyleme fırsatımız oldu. Onlar da 'çökmeseniz iyi olur çünkü bizim alacaklar yalan olur o zaman' dediler. Mantıklı geldi ama yine de dış mihrak oldukları için tam da güvenemedim. Baktık ki tatsızlaşıyor, 'borcumuz borç, öderiz. Bizde kimsenin parası kalmaz' diyip konuyu değiştirdik. Pakistan'a helikopter sattığımızı, oradan güzel bir para beklediğimizi söyledik. Türkiye''nin şu an ne kadar ucuz olduğunu, borsadan hisse, hazineden tahvil falan almalarının ne kadar güzel olacağını izah ettik. İlgiyle dinleyip 'biliyoruz, biz satıp ülkeden çıktığımız için ucuzlamadı mı zaten?' dediler. E o zaman tatile gelin dedik. O olabilir evet dediler. Bakalım, gelirlerse belki elde kalan evlerden de bir kaç tane kitleyebiliriz. O anlamda turizm ve inşaat sektörlerimiz açısından verimli bir toplantı oldu diyebilirim...'' Türkiye'yi döviz ve faizle dize getirmeye çalışan dış mihraklarla yakın ilişkilerin önümüzdeki dönemde de süreceğini ifade eden Bakan Albayrak, ''Kendimizi doğru anlatmak ve bu şer odaklarının Türkiye'ye biraz daha kredi açmaları için gereken güven ve istikrar ortamını tesis etmek için çalışmalarımızı kararlılıkla sürdüreceğiz. En azından 2019'daki yerel seçimlere kadar yani. O ara çok kısa bir atar molası verip sonra tekrar devam ederiz'' sözleriyle de ekonomi yönetiminin izleyeceği yol haritasını aktardı.