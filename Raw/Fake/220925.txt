Uyuşturucu Operasyonunda Gözaltına Alabildiği En Ünlü İsim “Kavak Yelleri’ndeki Şu Şişman Çocuk” Olan İzmir Emniyeti’nde Moraller Bozuk İzmir Emniyeti Narkotik Şubesi, bu sabah şehrin 3 ayrı noktasında uyuşturucu satıcılarına yönelik eş zamanlı operasyonlar düzenledi. Polisin 9 ay süren teknik ve fiziki takibi sonucu düzenlenen operasyonda 7’si uyuşturucu satıcısı, 14’ü kullanıcı olmak üzere 21 kişi gözaltına alınırken, yakalananlar arasındaki en ünlü ismin "Kavak Yelleri'ndeki şu şişman çocuk" olarak bilinen Erkan K. olması ise moralleri bozdu.  Operasyon sonrası bir basın toplantısı düzenleyen İzmir Narkotik Şube’de görevli Başkomiser Sedat Gülce, toplantıya katılan az sayıda yerel gazete muhabirine teşekkür ederken, böylesine başarılı bir operasyona sırf ünlü eksikliği nedeniyle ilgisiz kalan diğer medya kuruluşlarına ise sitem etti. İzmir Narkotik Şube olarak kendilerinin de İstanbul’daki meslektaşları gibi sansasyonel operasyonlara imza atmak istediklerini ancak şartların buna izin vermediğini dile getiren Gülce, açıklamalarına şu sözlerle devam etti: “Ne yapalım yani? İzmir’de anca bu kadar oluyor bu iş. Biz istemez miyiz, bugün bu operasyonun Türkiye'nin gündemine oturmasını? Ama işte 'Kavak Yelleri'ndeki şişman çocuk'la buraya kadar... Hayır, çocuğu da suçlamak istemiyorum.. Yani tabii uyuşturucu kullandığı yönündeki suçlama ayrı ama bu çocuk daha iyi yerlere gelebilirdi. Kavak Yelleri'nde epey bir tutturmuştu, dizi hala devam etse şimdi yer gök yıkılırdı fakat şans da lazım bu işlerde. Şimdi ister istemez insanın aklına şu geliyor; keşke dizi final yapmadan çocuğu içeri alsaydık. Hem bize, hem ona güzel reklam olurdu..."  Bu sözlerinin ardından basın mensuplarından gelen "Başkomiserim, pardon ama Erkan K. tam olarak kim?" şeklindeki soruya karşılık olarak operasyon sırasında çekilmiş fotoğrafları dağıtan Başkomiser Gülce, "Tabii burada tanınmamak için güneş gözlüğü taktığı için tam seçememiş olabilirsiniz. Gözlüksüz olsa kesin tanırdınız" dedi. Muhabirlerin ikna olmaması üzerine, "Yaa hani şu Efe miydi neydi, onun sınıf arkadaşlarından birini oynuyordu, hafif topluca bir oğlan… Kızlardan da bir tanesinin kankasıydı hani dizide…" diyerek sözlerini sürdüren Sedat Gülce, son olarak Youtube'dan birkaç video açarak Erkan K.'yı gazetecilere tanıttı.  Biraz ünlü olanın soluğu hemen İstanbul'da almasından dolayı bu duruma düştüklerinden yakınarak İzmir Narkotik olarak bu koşullarda bol ünlülü bir operasyona imza atmalarının çok zor olduğunu kaydeden Başkomiser, "Valla bize kala kala, İstanbul'da tutunamayıp geri döneni ya da emekli olup Ege'ye zeytin yerleştireni kalıyor. Onlar da varsa yoksa denize karşı rakı içme derdindeler" sözleriyle, yaşadıkları sıkıntıları gözler önüne serdi. Her türlü imkansızlığa rağmen geleceğin yıldızlarına ulaşmak için titiz bir şekilde çalıştıklarını da sözlerine ekleyen Sedat Gülce, "İzmir Devlet Tiyatroları'ndan bazı isimleri çok yakından takip ediyoruz. Yarın öbür gün birinden biri illa ki bi dizide oynar, umudumuz ünlü olmaları yönünde" derken, genç yıldız adaylarına başarılar dilemeyi de ihmal etmedi.