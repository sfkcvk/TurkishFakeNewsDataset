Bu Sabah Banka Tarafından Geciken Kredi Kartı Ödemesi İçin Aranmayan Murat Yemiş(29), Genel Müdürlük'teki Kızın Sağlığından Endişeli... Son 1 aydır her sabah güne bankanın genel müdürlüğünden gelen ''gecikmiş kredi kartı ödemesi'' telefonuyla başlayan Murat Yemiş(29) cephesinde endişeli bekleyiş sürüyor. Saat neredeyse 10 olmasına rağmen telefonunun halen çalmadığını belirten Yemiş, ''Şimdiye çoktan aramış olması lazımdı. Ödeme falan da yapmış değilim. Kızın başına bir şey gelmiş olmasından endişeliyim'' derken, öğlene kadar haber çıkmaması halinde bankayı aramayı düşündüğünü ifade etti.  Her sabah ''İyi günler ben Filiz, bankanın genel müdürlüğünden arıyorum. Murat Yemiş'le mi görüşüyorum?'' cümlesiyle güne başlamanın, doğum tarihini ve yerini söyledikten sonra geciken ödemeyi ne zaman yapabileceği konusunda Filiz'le kısa bir sohbet etmenin kendisi için bir alışkanlık haline geldiğini belirten genç iş geliştirme uzmanı, yaşadığı endişeyi şu sözlerle dile getirdi:  ''Normalde en geç 9 gibi arardı. Bir kere 9.15 civarı aramıştı. Hayırdır bugün geciktiniz demiştim. Servis yolda arızalandığı için bankaya biraz geç geldiğini ifade etmişti. Aman iyi size bir şey olmasın da yoksa beni kim yasal takiple tehdit edecek demiştim. Karışılıklı biraz gülüşmüştük. Onun dışında bugüne kadar hiç aksama olmadı. Yanlışlıkla ödeme yapmış olabilir miyim diye banka hesabımı da kontrol ettim ama öyle bir durum yok. 2 ihtimal var, ya benden umudu tamamen kestiler ya da... Neyse kötü ihtimali düşünmek istemiyorum. Benim tanıdığım Filiz çok önemli bir durum olmadıkça işini aksatacak bir insan değil. Umarım başına kötü bir şey gelmemiştir...'' Saat 12'ye kadar beklemeyi, eğer telefon gelmezse bankayı aramayı düşündüğünü belirten Yemiş, ''Soyadını bilmiyorum ama tahsilat bölümünden Filiz dersem tanırlar heralde.'' derken, çalıştığı ofisin bankanın Levent'teki genel müdürlük binasına oldukça yakın olduğunu, telefonla ulaşamaması halinde öğle arasında bir taksiye atlayıp durumu bizzat yerinde kontrol edebileceğini de sözlerine ekledi.