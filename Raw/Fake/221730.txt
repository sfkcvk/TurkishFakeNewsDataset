Mısır Hükümeti ve Müslüman Kardeşler'den Türkiye'ye Ortak Tepki: ''Abi bizden bahseder gibi yapıp devamlı kendinizi konuşuyorsunuz siz?'' Mısır'da hükümete bağlı güçlerin sert müdahalesiyle yüzlerce kişinin ölümüyle sonuçlanan olayların ardından Müslüman Kardeşler tarafından bugün yapılacak gösteriler iptal edilirken, taraflar da krizin çözümü için ilk kez bir araya geldiler. Başkent Kahire'de gerçekleşen görüşmenin öncesinde ortak bir basın açıklaması yapan her iki kanadın temsilcileri, Mısır'daki gelişmelere Mısır halkından daha fazla ilgi gösteren Türk hükümeti ve kamuoyuna seslenerek “Abi yalnız dikkat ediyoruz Mısır diye başlayan bütün konuşmalar daha 2. cümlede vay Gezi'ydi, yok AKP'ydi, çapulcuydu diye devam ediyor. Hayır bir değil iki değil yani. Kusura bakmayın ama bizi kendi kavganıza bahane ediyormuşsunuz gibi geliyor...'' ifadelerine yer verdiler. Türk kamuoyunun bir süredir ülkelerindeki gelişmelere gösterdiği ilginin şaşırtıcı olduğunu belirten Hükümet sözcüsü Hassan el Turadi, “Mısır'da Kahire'den başka 2 tane şehir say desek dut yemiş bülbüle dönecek bir yığın insan sabah akşam demeden bizi konuşup bizim yüzümüzden birbirlerine giriyor. Olaylar burada mı oluyor orada mı bazen biz bile şüpheye düşüyoruz. Ne oldu da bu kadar Ortadoğu merakı geldi herkese biz de anlamadık. Bi şey bildiğiniz de yok, öyle ezbere konuşuyosunuz” derken, Türkiye gibi herhangi bir konuya 3 günden fazla konsantre olamayan bir ülke için bu durumun son derece anormal olduğunu ifade etti. Turadi'nin ardından söz alan Müslüman Kardeşler temsilcisi Faruk el Bahran ise gerek Türk basınında, gerek sosyal medyada Mısır'la ilgili dönen konuşmaların içeriğine merak edip bir göz attıklarında durumun kendileri için bir nebze netlik kazandığını belirterek şöyle devam etti: “Açıkcası hükümetin tersine başta Türkiye'den bize destek yağıyor diye seviniyorduk ama maalesef durum pek öyle değil gibi görünüyor. Yani sağolsunlar tabii bir destek var ama mesele ne kadar biziz ondan çok emin değiliz açıkcası. Avatarını bize destek için Rabia sembolü yapan arkadaşların yazdıklarına bakıyoruz; 1 cümle bizden bahsetmişse sonraki 10 cümlede çapulcu, darbeci, vandal diye karşı tarafa saydırarak gidiyor. Aynı şekilde diğeri de vay bunlar da camiye sığındı, aha bunlar da bizim gibi gaz yedi, oha bunların da hükümeti camide içki muhabbeti yapıyor diye karşı tarafa laf sokacak malzeme bulmanın sevinci içinde. El-Fatih Camii'yle başlayan muhabbet nasıl oluyor da fıskiyeye bağlanıyor lütfen biri bize bunu izah etsin. Ayrıca Melih Gökçek kim?” Kamuoyunun yanında Türk hükümetinin de açıklamarında Mısır'dan bahseder gibi görünüp sürekli olarak Gezi parkı olaylarıyla ilgili alttan alta mesaj ve gözdağı vermeye çalıştığını üzülerek gözlemlediklerini belirten Bahran, “Hayır bir şey söyleyeceksiniz açık açık söyleyin, ne diye bizi alet ediyorsunuz? Derdimiz kendimize yeter zaten. Koyun can derdinde kasap et derdinde” sözleriyle serzenişte bulundu. Hükümet sözcüsü Hasan el Turadi ise, olayların boyutu nedeniyle bütün dünya gibi Türkiye'nin dikkatinin de Mısır'a çevrilmesini bir noktaya kadar normal bulduklarını belirtti. “Ancak eğri oturup doğru konuşalım. Siz bizi biliyorsunuz, biz sizi biliyoruz. Gezi olayları olmasa değil 2000, burada 200 bin kişi ölse 2 gün konuşup ertesi gün derbiye falan odaklanırdınız. Yalansa yalan deyin...” diyen Turadi, son olarak Mısır'ın Türk iç siyasetine alet edilmesinden duydukları rahatsızlığı da şu sözlerle dile getirdi. “Oturdum bizzat uydudan kendim izledim. 'Mısır'ı Türkiye üzerinden okumamak lazım' denilerek mutabakata varılan tartışma programlarınızda dahi konunun yeniden Türkiye'ye dönme süresi ortalama 3 dakika. Bu nedir arkadaş? Ama yok bizim ülkenin şanssızlığı bu. Darbe olsa Türkiye'ye benzetilir, direniş olsa 'aynı Türkiye gibi' olur. Yok yani size göre Mısır şöyle adam gibi orjinal, kendine has hiçbir şey yapamaz zaten. Hayır nüfus desen sizden kalabalık, medeniyet desen sizinkinden eski. Orada Bilecik vilyatetiniz büyüklüğünde piramit yapmışız, insan en azından ona biraz hürmet eder lan!”