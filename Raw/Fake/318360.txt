Bu Akşam Şeriflerle Buluşacak Olan Donald Trump'a Washington Büyükelçimiz Tarafından Mavi Ekose Ceket Hediye Edildi Beyaz Saray’a çıkmasının ardından icraatları ve söylemleriyle tartışmalar yaratan ABD Başkanı Donald Trump’ın bu akşam da şeriflerle bir araya gelecek olması Türkiye’de heyecan yarattı.Buluşma öncesi Trump'ı ziyaret ederek kendisine Türkiye'den gönderilen mavi ekose ceketi armağan eden Washington Büyükelçimiz Serdar Kılıç, önemli tavsiyelerde bulunmayı da ihmal etmedi. Yapacağı Şerifler Toplantısı ile bir anda Türkiye’nin gündemine oturan ABD Başkanı Trump’a bugün Washington Büyükelçimiz Serdar Kılıç tarafından anlamlı bir ziyaret gerçekleştirildi.  Trump’a Dışişleri Bakanlığı tarafından gönderilen mavi ekoseli ceketi hediye eden Kılıç, iki ülke arasındaki yakınlaşmanın artarak sürmesi temennisinde bulundu.  Oldukça samimi bir havada gerçekleşen görüşmede, Washington Büyükelçimize teşekkür eden çiçeği burnunda Başkan Trump'ın ceketi üzerine tutarak ''Valla yakıştı ha. Ben mitinglerde de giyerim bunu" sözleri ise gülüşmelere neden oldu. Basın mensuplarının görüntü almalarının ardındansa görüşmenin basına kapalı bölümüne geçildi. Yaklaşık 45 dakika süren başbaşa görüşme sonrası çıkışta gazetecilerin sorularını yanıtlayan Büyükelçi Kılıç, Başkan Trump'a ilk şerifller toplantısının hayırlı olması temennisinde bulunduğunu belirterek, kendisine bazı tavsiyelerde bulunduğunu dile getirdi. "Şerifler toplantısının devamlı bir hale getirilmesi konusunu görüştük. Sayın Trump'ın da düşüncesi o yöndeymiş zaten. 'Ben sıkıldıkça bunları toplarım artık' dedi. 'Ayrıca girişte sigaralarını toplayın, affetmeyin. Otoritenizi bi hissetsinler gibi' çeşitli tecrübelerimizi de paylaştık” diyen Kılıç, ABD Başkanı'nın ilgiyle dineyip not aldığını belirttiği diğer önemli önerilerini ise şöyle sıraladı. - Şeriflerle bol bol kürtaj falan konuşun. Hem o tip lokal görevliler o tarz kendilerini ilgilendirmeyen konuları çok seviyor, hem de sıkıştıkça gündemi değiştirmeniz için harika bir fırsat. - FED Başkanı'nı, o yargıçları falan gönül rahatlığıyla şeriflere şikayet edebilirsiniz. İlk başta bi garipsiyorlar, 'e biz napalım şimdi bu konuda?' der gibi bakıyorlar ama sonra alışıyorlar. Ne söyleseniz alkışlıyorlar hep. - Dış ülkelere dair söyleyeceklerinizi ilk olarak şeriflere anlatıp bi nabız yoklamanızda fayda var. "Eeeeey Meksika" sizin için güzel bir başlangıç olabilir. Misal Putin'in yüzüne söyleyemediğiniz bir şeyler varsa şeriflerin karşısında rahatça içinizi dökebilirsiniz. Size de bir ferahlama olur hem - Yerel görevliler, kendilerinden kilometrelerce uzakta yapılan işlere tuhaf bir hayranlık duyarlar. Hiç çekinmeyin Kanada sınırındaki şerife Meksika sınırında yapılacak duvarın ne kadar görkemli olacağını anlatın, Teksaslı şerife New York'a 7. köprü müjdesini verin - Şeriflerle konuşurken evinizdeymiş gibi rahat olmanız önemli. "Biliyorsunuz bu Hillary aslında kripto Yahudi", "Afedersiniz Kızılderili dölü", "Demokrat Parti'nin CEO'su" gibi cümleler uygun. - Şerifler sizin gözünüz kulağınızdır. Hangi kasabada ne oluyor, hangi evde kim kalıyor, kim Müslüman kim kaçak Meksikalı bilirler. Bunun önemine değinin, bu şahısları kendinize bildirmelerini isteyin. Neticede her şey Great America için...