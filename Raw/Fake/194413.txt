Zerdüştler İle İlgili Söylediği Son Sözlerden Sonra Başbakan'ın Kafayı Takmadığı Tek Dini ve Etnik Toplum Olan Yeni Zelandalı   Maori Yerlileri Tedirgin Başbakan'ın geçtiğimiz günlerde teröristlere atfen yaptığı "Bunların hepsi zerdüşt" şeklindeki açıklaması ile dünya üzerinde hakkında yorumda veya yakıştırmada bulunmadığı din sayısında sona yaklaşıldı. Zerdüştlerin de aradan çıkmasıyla, sıranın iyiden iyiye kendilerine gelmesinden endişelen Yeni Zelanda'nın Maori yerlileri çok fazla dikkat çekmemek için çaba sarf ederken, "Recep Tayyip Erdoğan gerçek bir lider ve Türkiye'nin ekonomisini şaha kaldıran bir ekonomi uzmanı... Umarız başarıları aynen devam eder" şeklindeki açıklamalarla, Başbakan'ın suyuna gitmeye çalışıyorlar.

 

Yeni Zelanda'nın Maori yerlileri adına konuşan Taonga Huatare, Başbakan Erdoğan'ın dinler hakkındaki engin bilgisini ve tespitlerini ilgiyle takip ettiklerini belirtirken, "Gördüğümüz kadarıyla kendileri semavi dinler, mezhepler, çok tanrılı dinler, Şamanizm, Budizm falan diye konuyu bi şekilde dönüp dolaştırıp Maoriler'e kadar getirecek" sözleriyle, kabile olarak bir hayli stresli günler yaşadıklarını ifade etti. 

 

Türkiye'den gelen her "Okyanus ötesi" imasının ardından Maoriler olarak gerildiklerini de itiraf eden Taonga Huatare, "Gün aşırı, 'Lan acaba bu sefer bize mi sıra geldi' diye kulak kesiliyoruz. Şu ana dek çok farkımıza varmaması sevindirici ama bitiyor işte dünya dinleri. Bizim de zamanımız geliyor yavaş yavaş, bizim de suyumuz ısınıyor" diyerek şöyle devam etti:

 

"Hayır yani, biz kendi halimizde kimseyle bir alıp veremediği olmayan, naif bir kabileyiz. Ama şu an inanın hepimiz adeta diken üstünde yaşıyoruz. Ha bugün, ha yarın Tayyip Erdoğan artık bir CHP milletvekilini mi Maorilikle itham eder, bir 
BDP'liye mi 'Haka dansı değil, kaka dansı bunların yaptıkları' der bilemiyoruz. Sırf şu süreç sonunda fazla yara almamak için yapmadığımız şey kalmadı. Başbakan 3 çocuk dedi, biz 5 yaptık... Kabile halinde Yeni Zelanda seçimlerinde bile AKP'ye oy attık. Sandık Başkanları da biraz şaşırdı elle yazıp attığımız oylara ama olsun. Buradan bir destek verebildiysek ne mutlu bizlere..."

 

Konuşması sırasında özeleştiri yapmayı da ihmal etmeyen Huatare, "Tabii bizim de dinimizin bazı kusurları vardır. Olabilir. Dünyada İslamiyet ve bilhassa sünnilik dışında hatası, eksiği, gediği olmayan din yok en nihayetinde ama yine de ne bileyim, kimseye bir kötülüğümüz dokunmuyor. Zararımız en fazla kendimize oluyor" diyerek Erdoğan'dan kendilerini mazur görmesini rica etti. Bu sözlerin ardından, iyi niyetlerini göstermek için kurban kesme törenine geçen Maori yerlileri, tam 40 adet Yeni Zelanda'ya özgü Lincoln Koyunu keserek Başbakan'a ve Türkiye'ye dostluk mesajı gönderdi.

 

Kurbanın kanını tüm kabilenin ve toplantıyı izlemeye gelen gazetecilerin alnına sürdükten sonra konuşmasına kaldığı yerden devam eden Taonga Huatare, "Umarım Sayın Erdoğan ne kadar samimi olduğumuzu şu dakikadan sonra biraz olsun anlamıştır. Hayır, gerçekten elimizde olsa bir dakika düşünmeden İslam dinine geçeriz ancak vücuttaki bu kadar dövmeden sonra bize abdest kabul olmuyomuş. Öyle duyduk. O konuda bir sıkıntı olsun istemeyiz" derken, törenin ardından arkadaşları ile birlikte haka dansı yaparak açıklamalarını noktaladı.