11.Muhtarlar Toplantısı Mağdurlarından 12.'lere Uyarı: "Paralel'i soruyo, Doğan Medya'yı soruyo, sigaraları kesin topluyo" Ak Saray'daki bir muhtarlar toplantısı daha Erdoğan'ın çeşitli konulardaki görüşlerini aktarmasıyla noktalanırken, bu özel davete katılanlar gelecek toplantılar için önemli bilgileri paylaşmayı ihmal etmedi. Beşevler'e gelecek muhtarların muhakkak paralel konusuna çalışmasını, Doğan medyasına da göz gezdirmesini tavsiye eden sarayın konukları, sigara paketleri için de özel önlem alınması gerektiğinin altını çizdi... Bugünkü toplantıda yaklaşık 8 saat boyunca Erdoğan'a maruz kalan muhtarlardan biri de Afyon Civlidere Köyü Muhtarı Ahmet Uluşan idi... Daha fazla mağduriyet yaşanmaması için tecrübelerini gelecek nesillere aktarmak niyetiyle mikrofonların karşısına geçen Uluşan, Saray'a gelmesi olası muhtarlarla şu bilgileri paylaştı: "Valla girişte direksman arama var. Ben paketi çoraba koymuştum eğildi ordan buldu. Teneffüslerde tuvaletleri geziyo, ordan da şans yok. Bence hiç yanınızda sigara getirmeyin. İlk bölümde paralelden sordu bize ama 9'lara mesele Ergenekon'u sormuş. O anki haline göre değişiyo. İkinci kısımda Doğan Medyası. Ha bi de eski konuları sormaz diye bakmamazlık etmesinler. Misal pat diye Gezi'yi sordu. Allahtan yanımdaki arkadaşa denk geldi. Yoksa ben çalışmamıştım o kısımlara..." Beşevler'deki bir buluşmanın daha ardından Erdoğan'ın üst kontrolü yapmasıyla çıkışa yönelen muhtarlar, Ak Saray'ın bahçesinde 3'erli sıra oluşturarak düzenli bir şekilde evlerine dağıldı. 11. Toplantıya katılan toplam 1.282 muhtardan bazılarının ön plana çıkan tavsiyeleri ise şöyle oldu:  Arkaya oturursam yırtarım diye düşünmeyin beyler. Adam uzun. Esas en arkayı görüyo. Bak öne oturanlar uyudu hep, farketmedi onları...  Bir A, iki C, üç A... Ne bakıyosunuz olum yazın bunları işte. Cevap anahtarı aynı.  Bilmiyosanız bilmiyorum diyin, çalışamadım diyin oturun. Benden tavsiye. Bak mesele paralel yapıları sayın deyince benim yanımdaki arkadaş kopya çekmeye kalktı, eline yazmış. Sınıfın ortasında dövdü resmen. Halbuki bilmiyorum dese, vurmazdı en azından...  Ya kolay aslında var ya. Ha tabi bazı yerleri mecbur ezberlicen. Bak Doğan medyasını sorarsa say hemen Kanal D, Kanal D Avrupa, Radyo D, Radyo D Avrupa, Kanal D2, Kanal D2 Avrupa... Böyle başlayınca sonuna kadar anlattırmıyo zaten, otur tamam diyo...