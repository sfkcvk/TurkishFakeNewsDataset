2017’nin İlk Bebeği Olarak Türkiye’de Dünyaya Gelen Minik Efe’yi Teselli Çabaları Sonuç Vermiyor... 2016 acılarıyla birlikte geride kalırken, yeni yıla da bir terör saldırısıyla giren Türkiye’de geleneksel ''yeni yılın ilk bebeği'' haberi için doğum hastanelerinde pusuya yatan gazeteciler bu kez talihsiz yavruyu teselli etmek için seferber oldu. Esenler Kadın Doğum ve Çocuk Hastalıkları Hastanesi'nde dünyaya gözlerini açan minik Efe’nin feryatları yürekleri dağlarken, teselli çalışmalarının sürdüğü açıklandı. Konuyla ilgili açıklama yapan Esenler Kadın Doğum ve Çocuk Hastalıkları Hastanesi Doğum Servisi başhemşiresi Duygu Aslandar, “İstanbul’da yılın ilk bebeği olarak 3 kilo 120 gram ağırlığında ve 50 santimetre boyunda dünyaya gelen minik Efe saat 00:01:25’de gözlerin açtı. Çok şükür annemizin de bebeğimizin de sağlık durumu iyi. Yani en azından şimdilik..." sözleriyle doğum haberini duyurdu. Minik Efe'nin, bir televizyon muhabiri tarafından yapılan "Evet sayın seyirciler Türkiye’de yeni yılın ilk bebeği az evvel dünyaya gözlerini açtı" anonsuyla birlikte çığlık çığlığa ağlamaya başladığını belirten Aslandar, "Ne yaptıysak susturamadık. 'Yoook yooook Türkiye değil Türkmenistan dedi abin' falan diye lafı çevirmeye çalıştık. Bilen arkadaşlar yanında yabancı dilde bir şeyler söylediler falan ama yemedi yavrumuz. Normal bebek ağlamasına da benzemiyor. Böyle sanki kaderine isyankâr bir hali var. 24 yıllık hemşireyim böyle ağıt görmedim...” açıklamasında bulundu. Minik Efe’yi üçüncü çocukları olarak dünyaya getiren Muhterem ve Arif Dermen çiftinin ise şaşkın olduğu gözlendi. Daha önce iki kez baba olma sevincini yaşadığını söyleyen Arif Dermen, oğlu Efe’nin üzüntüsünü anlayışla karşıladığını, ona karşı mahcubiyet duyduğunu ama elinden bir şey gelmediğini dile getirdi. "Bu şartlarda bu ülkeye çocuk getirmek yanlıştı, bilemedik. Kendimi nasıl affederim bilemiyorum. Büyük vebal aldık. Allah sonumuzu hayretsin" diyen çaresiz babayı teselli etmek ise hastane yetkililerine düştü. Adet olduğu üzere semtlerinde dünyaya gelen yılın ilk bebeğine çeyrek altın takıp anne ve babasını tebrik etmek isteyen Esenler Belediye Başkanı M. Tevfik Göksun’un da hastaneye gelmesi üzerine tatsızlığın daha da büyümesini istemeyen Hastane yönetiminin Belediye Başkanı Göksun’u doğumhanedeki ikinci bebeğe yönlendirdiği öğrenildi. Minik Efe’den sadece iki buçuk dakika sonra dünyaya geldiği belirtilen ve henüz nerede doğduğunu bilmeyen Sude Bera’ya çeyrek altınını takıp anne ve babasını tebrik eden Başkan Göksun, herhangi bir açıklama yapmadan hastaneden ayrıldı.