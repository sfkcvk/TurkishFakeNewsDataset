Urfa'da Kontrolden Çıkan Töre Dehşet Saçtı. Bilanço Ağır: 319 Berdel, 133 Beşik Kertmesi Şanlıurfa'nın Sifilis ilçesinde Zorbey ve Civelek aileleri arasında geçtiğimiz pazartesi başlayan berdelin kontrolden çıkmasıyla yaşanan felakette bilanço gittikçe büyüyor. İki ailenin tamamen yok olmasına sebep olan berdelin dün akşam saatlerinde ilçenin tamamına yayıldığı bildirilirken, olayın çevredeki yerleşim birimlerine de sıçramaması için jandarma birlikleri ilçeye giriş ve çıkışları kontrol altına aldı.

 

Görgü tanıklarının ifadesine göre olaylar, 12 yıllık evli Mustafa ve Hafize Civelek çiftinin bir türlü erkek çocuk sahibi olamaması nedeniyle Civelek ve Zorbey ailesinin berdel masasına oturmasıyla başladı. Uzun süre devam eden pazarlıklar, geçen hafta ailelerin Hafize Civelek'in kardeşi ve aynı zamanda Mustafa Civelek'in yeğeninin kızı Nadire Civelek'i, bir miktar para ve Zorbey ailesinin en büyük kızı Berda Zorbey karşılığı berdelinde el sıkışmalarıyla sonuçlanırken, hızla düğün hazırlıklarına başlandı.

 

Çifte düğünden birkaç gün önce, töre gereği üç dileği sorulan Zorbey ailesinin, Civelek'lerin daha önceden başka aileye gelin giden diğer yeğenini, bir miktar para ve 2 yabancı gelin karşılığı berdel istemesi üzerine işe karışan diğer ailelerle, berdel birkaç saat gibi kısa bir sürede ilçenin büyük bölümüne yayıldı. 

 

Vatandaşların ihbarıyla olay yerine intikal eden İtfaiye ekipleri ve Aileden Sorumlu Devlet Bakanlığı'na bağlı özel eğitimli birliklerin, törenin de etkisiyle hızla yayılan berdeli kontrol altına alma çabaları yetersiz kalırken, berdele müdahale etmekte geç kalan yetkilileri protesto eden 127 vatandaş gözaltına alındı. Gecenin ilerleyen saatlerinde Orman Bakanlığı'na bağlı 2 helikopterin de katıldığı müdahalelerle kontrol altına alınmaya çalışılan berdele henüz karışmamış ailelerin, panik içerisinde ilçeyi terk etmeye çalıştığı da gelen haberler arasında.

 

Olayla ilgili olarak kurulan kriz merkezinde dün basına bilgi veren Aileden Sorumlu Devlet Bakanlığı Sözcüsü Ahmet Metin Hızarcı, şu an itibarıyle berdelin tüm ilçeyi tamamen sardığını doğrularken, "Ekiplerimiz seri şekilde müdahale ediyorlar ancak olay şu anda kontrolden çıkmış boyutta. İnsanlar komşu köylere kaçıyor; berdelin oralara da yayılmasını önlemek amacıyla barikatlar kuruldu, Jandarma ile eşgüdüm halinde çalışıyoruz. İlçeyi en kısa zamanda normal haline getirmek için gereken her şey yapılıyor... Bizim vatandaşlarımızdan isteğimiz lütfen çok mecbur olmadıkça evlerinden dışarı çıkmasınlar, kimseye kapıyı açmasınlar, hiçbir evlilik teklifini kabul etmesinler..." sözleriyle halka itidal çağrısı yaptı.

 

Olayla ilgili en kısa zamanda geniş çaplı inceleme başlatılacağını belirten Hızarcı, sanılandan biraz daha karmaşık olan Berdel uygulamasıyla ilgili olarak da aydınlatıcı bilgiler verdi: 

 

"Berdel... Berdel biliyorsunuz, ülkemizde maalesef halen yaşanan, önünü alamadığımız bir dram... Düşünün ki bir kızı, ona sormadan etmeden gelin verip, karşı taraftan yine aynı şekilde başka kız alıyorsunuz...Ama karşı tarafın boşta erkeği varsa, onu da eldeki kızlardan birine uydurmaya çalışıyorlar, ya da karşılığında arazi ve sürü verilebiliyor. Öylesi de var... Ha o olmazsa veya ihtilaflı araziyse, hisseli tarlaysa mesela... Bu sefer yakın ailelerden sezonluk kiralanan kızlar, yine aynı ailenin karşı tarafa gidecek kızıyla, evin en ufak erkeğinin de rızası olduğu takdirde, ki onun da beşik kertmesi burada devreye gire... Eeehhhh neyse işte bir takım saçma sapan işler... İnceliyoruz bakanlık olarak..." 

 

Haber yayına hazırlandığı sırada berdelin merkezinde yer alan Zorbey ve Civelek ailelerinin tamamen çözülerek dağıldığı bilgisi gelirken; uzmanlar, bu ailelerden kaynaklanan artçı kertmelerinin de bölgede birkaç hafta daha etkili olabileceğini belirtiyorlar.