Game of Thrones 7. Sezonu Nedeniyle 2 Ay Türkiye Gündeminden Uzak Kalacak Olan Burak Şölenci(28) Net Konuştu: "Ne bok yerseniz yiyin..." Game of Thrones bugün yayınlanan 7. sezon 1. bölümüyle birlikte 1 senelik hasrete son verirken, dizinin sevenleri de ülke gündemiyle birer birer vedalaşıyor. Bu akşam düzenlediği basın toplantısıyla gündeme veda eden makine mühendisi Burak Şölenci(28) de ortada bir hayat-memat durumu olmadığı sürece Türkiye gündemiyle ilgili herhangi bir konuyla kesinlikle ilgilenmeyececeğini beyan ederek net mesajlar verdi: "Ne bok yiyorsanız yiyin..." Dizinin yayında olacağı önümüzdeki yaklaşık 2 ay boyunca Starklar, Lannisterlar, Targaryenler dışında bir şeyi ne duymak, ne okumak, ne konuşmak ne de izlemek istemediğini vurgulayan genç makine mühendisi, "Diyeceğim o ki, kimse bana güvenip de miting, yürüyüş, eylem, farkındalık kampanyası, öyle sansasyonel işler falan yapmasın. Sonra vay bu Burak da ne duyarsızmış, vay ne kansızmış demesin. Varsayın ki Burak öldü, Burak 2 aylığına çok uzaklara taşındı, Westeros vatandaşlığına geçti." ifadelerine yer verdi.  Şölenci, Türkiye gündemiyle ile ilgili konuları ancak ülkede elektriklerin ve internet erişiminin tamamen kesilmesine neden olabilecek veya kendi can güvenliğini birebir ilgilendiren durumlarda dikkate alacağını, onun dışında bu 2 ayı 9 krallığın dertleriyle dertlenerek geçireceğini net bir şekilde belirtirken, son olarak şu sözlerle Türkiye'ye veda etti:  "Sonuç itibariyle kimse bana vay Tayyip de şöyle demiş vay Kılıçdaroğlu da bunu yapmış, FETÖ bilmemne olmuş falan diye gelmesin. En son bugün 2-3 dakika OHAL'in uzatılmasını konuşup o defteri kapattım ben. Çok acil bir durum varsa, ne  bileyim ülkeye atom bombası atıldıysa mesela dizinin yayında olmadığı saat dilimleri içinde cebimden ulaşabilirsiniz. 'Burak sığınağa koş!' deyin anlarım ben. Hadi 2 ay sonra görüşürüz, kaçtım..."