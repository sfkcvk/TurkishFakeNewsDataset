Milli Savunma Bakanlığı: ''7 Haziran seçimlerine kadar, ordumuzda şehit olarak görevlendirilmek üzere dönemsel personel alımı yapılacaktır...'' Milli Savunma Bakanlığı, resmi internet sitesinden bu akşam saatlerinde yayınlanan duyuruyla, 7 Haziran seçimlerine kadar ağırlıklı olarak Doğu ve Güneydoğu Anadolu bölgelerinde olmak üzere şehit kadrosunda görev yapacak 300 sözleşmeli er ve erbaş alımı yapılacağını açıkladı. Şehitlik makamının kutsallığına ve önemine dikkat çekilen ilanda, "Hem bu kutsal makama en kısa sürede ulaşmak hem de seçim sonuçlarına etkileyerek ülkemizin geleceğine bir iz bırakmak isteyen gençlerimiz için tarihi bir fırsat" ifadelerine yer verilirken, adaylarda halihazırda yaşıyor olmak dışında herhangi bir kriter aranmadığının da altı çizildi. Konuyla ilgili olarak bugün bir basın toplantısı düzenleyen Milli Savunma Bakanlığı Müsteşarı Atıf Yunaklı, Türkiye tarihinin en büyük şehit seferberliklerinden biri için kolları sıvadıklarını açıkladı. “Valla bugün nerden baksanız güzel iş. Hepi topu şunun şurasında kaç ay yapacaksınız di mi? Maaşı var, emekliliği yok, zaten ihtiyaç da yok. Aileye de bir para bağlanıyor. Öylesine ölseniz o da olmayacaktı. Yani mevcut ekonomik koşullarda her gencimizin mutlaka değerlendirmesi gereken bir fırsat” sözleriyle koşulların son derece iyi olduğuna dikkat çeken Yunaklı, biraz genç olsa kendisinin bile şehitliği düşünebileceğini vurguladı. Sistemin en güzel özelliğinin geleceğe kaygıyla bakan gençlerin durumuna çözüm getirmesi olduğunu da ekleyen Bakanlık Müsteşarı, bu özelliği “Yok, yok, geleceğe kaygıyla bakmak yok. Çünkü artık geleceğe bakmak yok. İş buldun mu, evlendin mi, çoluk çocuk var mı, hepsini bir anda çözüyorsun. Tık, şehitsin. Olay bitti” şeklinde açıkladı. İlk etapta 300 kişinin alınacağını, ancak sayının seçime doğru arttırılabileceğini de vurgulayan Atıf Yunaklı, “Yani şimdiki senaryolarımıza göre 300 yetiyor ama Sayın Cumhurbaşkanımız burada da 400 derse, 400 yaparız neden olmasın değil mi? Hehe… Şaka yapıyorum canım, gene en az şehitle çözeriz inşallah” demesinin ardından, tüm gençlere bir an önce en yakın Askerlik Şubesi’ne giderek başvuruda bulunmaları çağrısını yaptı. Milli Savunma Bakanlığı’nın seçim sürecine bu şekilde aktif olarak katılmasından ötürü son derece duygulandığını belirten Ahmet Davutoğlu ise, başbakan olarak projeye desteğinin tam olduğunu belirtti. Şahadetin Kuran-ı Kerim’de de son derece önemli bir mertebe olduğunu ayrıca Türkiye’de yasalarla da şehitliğe büyük önem verildiğini kaydeden Davutoğlu “Üstüne üstlük bakın çok ilginç şahadet şu içinde bulunduğumuz dönemde direk anketlere yansıyor biliyor musunuz? İşte böylesine kutsal bir ünvandan söz ediyoruz arkadaşlar” diyerek gençleri göreve çağırdı. Başbakan Davutoğlu, “Kim dönüp bakınca tarihe bir iz bırakmak istemez? Anneler, babalar, oğlum öldü, öldü ama temiz %2 oy arttırdı, öldü ama il genelinde Ak Parti tulum çıkarttı demek istemez misiniz? Tarihi fırsat vallahi ayağınıza geldi” sözleriyle de velilere seslenmeyi ihmal etmedi. Son olarak tüm bakanlıklardan bu tür seçim çalışmaları beklediğini kaydeden Ahmet Davutoğlu, HDP’nin barajı aşar göründüğü bir anket sonucunun cumhurbaşkanına ulaştırılmak üzere olduğu haberini almasının ardından koşarak Ak Saray’a doğru uzaklaştı.