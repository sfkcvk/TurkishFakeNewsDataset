Son Olarak Tikrit'i Ele Geçiren IŞİD İlerleyişine Son Verdi: "Beyler tamam! Burdan çekiyo televizyon, maçı açın..." Brezilya 2014 Dünya Kupası için artık tüm dünya nefeslerini tutmuşken, bu heyecana sürpriz bir ortak; Tikrit'teki IŞİD üyeleri de katıldı. Suriye'den önce Musul'a, şimdi de Tikrit'e kadar yürüyen IŞİD kadroları asıl amaçlarının maç yayınını net çeken bir yer bulmak olduğunu ifade ederek, "Nasıl bir coğrafyaysa, nerdeyse tüm uydular bu tarafa dönük. Hepsi komple burayı gözlüyo. Valla o kadar frekansın arasından bi maç yayını için taa buraya kadar geldik" ifadelerini kullandı. Turnuvanın ilk maçı olan Brezilya-Hırvatistan karşılaşmasını büyük bir hevesle bekleyen IŞİD'in önde gelen isimlerinden Muhammed El Kasiri, bir futbolsever olarak Ortadoğu'da yaşamanın getirdiği zorluklara değindi. "Taa Şam'dan beri maç izleyecek kahve arıyoruz, bi tane doğru dürüst yayın yapan yer yok. Sonra Ortadoğu gelişmemiş diyince kızıyoruz ama adamlar galiba biraz da haklı" diyen El Kasiri, sırf maç izlemek için çıktıkları yolda Musul'u işgal etmelerinin kendileri için de sürpriz olduğunu itiraf etti. Yakın zaman içerisinde Ramazan Ayı'nın gelmesi ile birlikte, kendilerini sadece ibadete ve futbol maçlarına vermeyi düşündüklerini kaydeden deneyimli terörist, "Ondan sonrasında napcağımızı inanın biz de bilmiyoruz. Şaka maka, Toyota pikapla buralara gelmemiz bile mucize. Allah da yardımcı oluyor çok şükür" dedi. Konuşması sırasında televizyonda Dünya Kupası açılış törenlerinin başlaması üzerine sözlerini yarıda kesen Muhammed El Kasiri, arkadaşlarıyla birlikte ekran başına toplandı. El Kasiri törenlerde sambacıların dans figürlerini görmesi üzerine kısa süreli bir baygınlık  geçirirken, televizyonun kapatılması ve arkadaşlarının acil müdahalesi ile zar zor kendisine geldi. "Tövbe estağrifullah.. Tövbe estağrifullah… Samba dedikleri bu muydu, Allah büyük belasını versin böyle turnuvanın da, böyle sambanın da.." diyerek yarı baygın şeklilde konuşan Kasiri, arkadaşlarına dönerek "Ya şimdi Toyota ile burdan Brezilya kaç saat sürer, oraya da gitmek gerek bi" derken, turnuvanın ilk maçına yetiştirilmek üzere müşahade altına alındı.