Dolandırıcılık, Soygun ve Gasp Suçlarından 8 Yıl Yattıktan Sonra Tahliye Olan Zafer Yucalı(33), Tecrübelerini Turizm Sektöründe Değerlendirmek İstiyor... Nitelikli dolandırıcılık,soygun ve gasp suçlarından 8 yıl yattıktan sonra bu sabah Metris Cezaevi'nden tahliye olan Zafre Yucalı(33), artık hayatında temiz bir sayfa açmak istiyor. Tecrübelerini yasal bir iş kolunda değerlendirmek istediğini belirten Yucalı, ''Esas tercihim turizm işine girmek ama sezonun sonuna gelmemiz nedeniyle o biraz zor gibi şu an'' derken, önümüzdeki yaza kadar taksicilik seçeneğine de sıcak baktığını açıkladı. Cezaevi çıkışında basının sorularını yanıtlayan Yucalı, ''İçeride geçirdiğim sürede düşünecek çok zamanım oldu. Çıktıktan sonra temiz bir sayfa açmak ve suçtan uzak durmak için kendime söz verdim. Artık yasal olmayan hiçbir işe bulaşmayacağım'' ifaderine yer verdi.  Dışarıdan lise mezunu olduğunu ve bu yaşına kadar dolandırıcılık dışında herhangi bir işle meşgul olmadığını belirten Yucalı, şunları kaydetti: ''Mesleğe ilk olarak ufak tefek gasp işleriyle başladım. Sonrasında ev ve iş yerlerini soyarak kendimi geliştirdim. Ustalık dönemimi ise kurduğum dolandırıcılık şebekesiyle yaşadım diyebilirim. Bir de işte B sınıfı ehliyetim var. Bu yaştan sonra yeni bir meslek öğrenmek kolay değil ama mevcut bilgi birikimimle de özellikle turizm sektöründe, restoran veya otel türü işletmelerde de önemli hizmetlerde bulunacağıma inanıyorum. Ha turizm olmaz, taksicilik olur. O da olumlu. Her ne kadar o suçtan hüküm giymediysem de darp tecrübem var. Dileyen olursa referans da verebilirim yani sorun değil...'' İçeri girmeden önce yaptığı işlerden bankada belli bir miktar birikimi olduğunu ve önümüzdeki yaz Bodrum ya da Çeşme'de ufak bir işletme açarak bu birikimi tecrübesiyle birlikte işe dönüştürmek istediğini söyleyen eski hükümlü, ''Gönül ister ki o zamana kadar bir işletmede müdür ya da ona benzer bir pozisyonda çalışarak eksiklerimi tamamlayayım. 3 yıl kadar bilfiil dolandırıcılık yapmış biri olarak fazla uyum sorunu yaşamadan çalışacağım kuruma çok şey katacağıma inanıyorum'' diyerek CV'sine güvendiğini de sözlerine ekledi.