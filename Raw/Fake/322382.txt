İBB'den Taksim Atağı: Nükleer Savaş Sonrasını Anlatan Post-Apokaliptik Filmler İçin Doğal Plato Olarak Hizmet Verecek... İstanbul Büyükşehir Belediyesi, bir süredir İstiklal Caddesi’nin son haline yönelik olarak getirilen "içine s.çtılar" eleştirilerine yanıt verdi. Bölgenin yeni bir turizm merkezi haline getirileceği açıklanırken, hedefin caddedeyi post-apokaliptik filmler ve festivaller için doğal plato olarak dünyaya tanıtmak olduğu kaydedildi. İstanbul Büyükşehir Belediyesi Halkla İlişkiler Müdürlüğü, bugün bir basın toplantısı düzenleyerek İstiklal Caddesi’ne yönelik yeni projeler hakkında kamuoyunu bilgilendirdi. Mikrofonların karşısına geçen Halkla İlişkiler Müdürü Muzaffer Ergin, “Valla bizim milletimizin bir huyu var maalesef ne yapılmak istendiğini anlamadan hemen eleştirmeye başlıyor. Bi beklemiyor ki proje tamamlansın” sözleriyle öncelikle sitemlerini dile getirdi. Belediyeye haksız bir biçimde yüklenenleri “Dev ekranda Mad Max yayınlasak koşa koşa gelecek bir güruh, İstiklal’le laf ediyor” diyerek eleştiren Ergin, hedeflerinin postapokaliptik ve distopik kültürel bir alan yaratmak olduğunu ifade etti. Halkla İlişkiler Müdürü açıklamalarını şöyle sürdürdü: “Bakın şimdi bir hayal edin… Gece, karanlık, yağmur bastırmış, her taraf beton, sıfır ağaç, yandan bir TOMA’nın mavi-kırmızı ışığı vuruyor, asfaltta pis su birikintileri var ve tam karşıdan yeni saç ektirmiş noktacıklı kafasıyla bir Arap geliyor. Elin oğlu şunu görse yeni bir 1984 yazar. Bizimkiler anca laf. Sonra bu ülkede sanat neden gelişmiyor? Onu da mı belediye geliştirsin? Romanı da İBB Halkla İlişkiler Müdürü Muzaffer Ergin mi yazsın? Filmi de o mu çeksin??” Yeni İstiklal Caddesi Projesi’nin yalnızca sinema endüstrisine hizmet vermeyeceğini, daha geniş çaplı adımlar atılacağını da müjdeleyen Muzaffer Ergin, ABD’den örnekler verdi. “Adamlar Burning Man diye festival yapıyor. 3.Dünya Savaşı’ndan çıkmış gibi görünen bir araziye millet para verip giriyor yahu” diyen Halkla İlişkiler Müdürü, İstiklal Caddesi’nin birkaç yıl içinde bu pastadan da pay alabileceğini söyledi. Son olarak nostaljik tramvay konusuna da değinen Ergin, “Onu da böyle dış görünüş olarak Matrix’teki o zencinin gemisine benzetebilirsek inşallah Tünel’le Taksim arasında gezer durur. Üstüne alev çıkaran bir namlu yerleştirsek o bile bir hoşluk katar” ifadeleriyle açıklamalarını noktaladı.