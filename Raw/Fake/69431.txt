İstanbul Emniyeti, Yılbaşında Taksim Meydanı'nda Yaşanacak Cinsel Taciz Olaylarının MOBESE Görüntüleri İçin İhaleye Çıkmaya Hazırlanıyor Her yılbaşı gecesi Taksim Meydanı ve civarında yaşanan cinsel taciz vakalarının önüne geçmekte zorlanan İstanbul Emniyet Müdürlüğü, bu yıl hayata geçireceği yeni uygulamayla hiç değilse bu vakalara ait görüntülerden kuruma gelir kazandırmanın hesaplarını yapıyor. Konuyla ilgili olarak İstanbul Emniyet Müdürlüğü'nden yapılan açıklamada, meydanı 24 saat boyunca izleyen 36 adet MOBESE kamerasına ait görüntülerin naklen yayın haklarının önümüzdeki pazartesi 1.2 milyon ABD Doları muhammen bedelle ihaleye çıkarılacağı duyurulurken, ihale neticesi Emniyet'in döner sermayesine 4 ila 6 Milyon Dolar arası gelir sağlanması bekleniyor. 
 
 
İhalenin ardından naklen yayın haklarını almaya hak kazanan yayıncı kuruluşun, diğer televizyon kanallarına da önemli taciz ve kavga anlarından oluşan 3 dakikalık özet görüntü sağlayacağı belirtilen açıklamada, ayrıca canlı yayın sırasında toplam 20 dakikayı geçmemek şartıyla gerçek veya sanal reklam uygulamasına gidilebileceğinin de altı çizildi. 

 
Yılbaşı gecesiyle ilgili olarak İstanbul Emniyeti tarafında bu gelişmeler yaşanırken, ihaleye katılacak televizyon kuruluşları için ilk sevindirici haber de Hollanda'dan geldi. Türkiye'nin Hollanda Büyükelçiliği tarafından verilen bilgiye göre, Taksim'de gece boyunca tacize uğrayacak ilk turist kafilesi, Amsterdam’dan yarın T.S.İ. 18.30'da kalkacak bir uçakla Yeşilköy Havalimanı'na iniş yapacak.