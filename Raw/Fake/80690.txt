18 Yaşına Kadar Sadece Yakın Akraba Ortamında Bulunan Genç, Aslında Yakışıklı Olmadığı Gerçeğiyle Yüzleşmeye Çalışıyor Babası öldükten sonra annesi ve iki ablası ile beraber 18 yaşına dek Zonguldak'ta yaşayan Mert Osman Kulat, üniversite için gittiği Ankara'daki ikinci yılının ardından yakışıklı olmadığı gerçeği ile yüzleşmeye çalışıyor. Çocukluğu boyunca ailesinin ve çevresindekilerin sürekli olarak kendisini "Aman yakışıklı evladım benim" diyerek çağırdığını ve çok canlar yakacağını iddia ettiklerini belirten genç üniversiteli, yaşadığı hayal kırıklığından dolayı yakınlarına sitem etti. Mert Osman Kulat henüz 20 yaşında ve babasını küçük yaşta kaybetmesinin ardından annesi ve iki ablası tarafından büyütülmüş. Çekirdek ailesi dışında, yine teyzeleri ve onların kızları ile beraber yetişen ve bu süreçte devamlı olarak "Aslan Mert aşağı, yakışıklı Mert yukarı" denilerek 18 yaşına kadar gelen gencin, okumak için gittiği Ankara'da aslında yakışıklı olmadığı gerçeği ile karşılaşması ise fazla uzun sürmedi. Yıllarca büyük bir yalanı yaşadığını fark ettiği andan beri kendisini kandırılmış hissettiğini itiraf eden Kulat, tipi hakkındaki gerçekle yüzleşmesini, "Aile içinde el bebek gül bebek belli bir yere kadar her şey çok güzeldi. Lise desen zaten teknik liseydi; orada da pek tip mevzusunu ilgilendirecek bir vaziyet olmadı. Anca geçen sene üniversite için Ankara'ya gelince duruma uyanmaya başladım. İki sene boyunca işletme bölümünde okuyup da hiçbir icraatimin olmadığını görünce, ailemin beni nasıl yediğini gayet iyi anladım" diye özetledi. Aile içerisinde nasıl gaza getirildiği konusunda "O kadar kesin konuşuyorlardı ki yakışıklılığım ile alakalı... Benim gibi pek çok çirkin arkadaşım, belki benden çirkin bazı arkadaşlar dahi şu an benden çok daha iyi durumda. Zira onlar en azından durumun bilincinde büyümüş, erken önlem alma imkanları olmuş. Yakışıklılıktan başka hangi yollardan ekmek çıkar, onu filan çözmüşler hiç değilse. Ben ise her şeye yeni başlıyorum henüz..." ifadelerini kullanan genç adam, sözlerine şöyle devam etti: "Bizim sülalede erkek yok diye mi bu kadar el üstünde tutuldum, bilemiyorum. Annem, iki ablam, kuzenlerim falan hepsi beni 'Çok canlar yakacak bu çocuk' diye seviyordu. En büyük hatam da, ablamların arkadaşlarının 'Ne şirin çocuk, ay ne yakışıklı' gibi laflarına inanmam oldu. Sonradan öğrendim ki, onlar zaten arkadaşlarının kardeşlerine nezaketen söylenen klasik laflarmış, esas golü oradan yedim ben. Şu saatten sonra da nereye çok canlar yakıyosun? Yaş olmuş yirmi küsur, halen sadece kendi canımı yakıyorum... Bilmem anlatabildim mi?" 15 yaşında 3 derece miyop gözlük takan biri olarak anneannesinin kendisini "Güzel gözlü evladım" diye sevmesinden kıllanması gerektiğini de şimdi şimdi idrak ettiğini sözlerine ekleyen sitemkar genç, ailesi tarafından verilen bu özgüvenle birkaç kıza çıkma teklif edip her defasında "Ama ben seni arkadaş olarak görüyorum" cevabıyla reddedildiğini üzülerek dile getirdi. Tipi ile alakalı gerçeğe küçüklükten uyansa, belki her şeyin daha farklı olacağına inandığını da vurgulayan Kulat, "Öyle olsa, belki kendimi geliştirirdim; gitardı spordu filan, durumu bi şekilde kurtarırdım belki, ben de bi ucundan tutardım bu işlerin. Şimdi yaş oldu kaç, şu yaştan sonra neyi nasıl kurtarcam gerçekten bilmiyorum. Ama yine de durumumun o kadar da umutsuz olmadığı kanaatindeyim" dedi ve son olarak şu sözleri sarf etti: "Hiç değilse giyim kuşam, tarz konusundaki zevkimle biraz olsun kurtarıyorum. O da olmasa ne yapardım gerçekten bilmiyorum. Bi de benim ağzım iyi laf yapar aslında, tek problem şimdilik kızlarla işi o noktaya getirebilecek kadar uzun süre konuşamıyor olmam. Şu an için en fazla 'Teşekkürler, para üstünüzü unuttunuz, sağolun kolay gelsin' minvalinde gelişiyor muhabbet, onu oradan ileriye götüremedim henüz. Ama bir gün gelir de gerçekten bir kızla muhabbet kuracak kadar yakınlaşabilirsem, onun aklını başından alacağımdan hiç şüphem yok."