FETÖ Soruşturmasının Sözcü'ye Sıçramasının Ardından Gözler Sürekli Yılmaz Özdil Paylaşan 317.000 Emekli Öğretmene Çevrildi… Ayvalık’ta Panik… Sözcü gazetesine yönelik gerçekleştirilen operasyonun FETÖ soruşturmasının bir parçası olduğunun anlaşılmasının ardından sürekli Yılmaz Özdil paylaşan emekli öğretmenler cephesinde gergin bir bekleyiş hakim. Söz konusu grubun en yoğun olarak yaşadığı Ayvalık’ta ise panik havası gittikçe büyüyor. Sözcü’ye yönelik operasyon haberinin ajanslara düşmesinin ardından her zaman yaptıkları gibi sosyal medyada olayı kınayarak Yılmaz Özdil’in çeşitli yazılarını paylaşan Ayvalık sakinlerinin “Lan bi sn! Sıra bizde o zaman??” noktasına varması fazla uzun sürmedi. Emekliler, gün boyu gelişmeleri endişeli gözlerle takip ederlerken, “Nuri Hocam o kolormatik gözlüklerle sende de tam FETÖ’cü tipi var ha ehehe”, “Ekrem Bey, siz coğrafyacısınız Pensilvanya’yı en iyi siz bilirsiniz”, ''Keşke yazlığı Silivri'de alsaydık, gidip gelmesi kolay olurdu'' şeklindeki şakalaşmalar da kısa sürede yerini derin bir sessizliğe bıraktı. İlçede, torunlarıyla vedalaşarak gözaltına alınmak üzere valizini hazırlayan ilk isimse emekli tarih öğretmeni Vehbi Çilingir (68) oldu. “Beni yakında tevkif etmeye gelirler. Zaten hep merak ediyordum 'Bu soruşturmanın siyasi ayağı yok mu?’ diye. Bu sualime de yanıt almış oldum. Sanıyorum FETÖ’nün siyasi ayağı benim. Tüm deliller beni işaret ediyor. Allah'a emanet olun” diyen çiçeği burnunda örgüt üyesi, alkışlar ve gözyaşları eşliğinde Ayvalık Merkez Emniyet Müdürlüğü’ne teslim oldu. Bir anda FETÖ soruşturmasının merkez üssü haline Ayvalık’ta bunlar yaşanırken, Türkiye’nin diğer emekli cennetlerindeki gelişmelerse şöyle:  Sözcü’yü her sabah damadına aldıran Haluk Özgence (69), kızından gelen “Baba naaptın sen, kocamın da başını yaktın. Gazetenin de, sabah 7’de girdiğin çarşaf gibi denizinin de Allah belasını versin” telefonunun ardından kalp krizi geçirerek hastaneye kaldırıldı.  Yılmaz Özdil’in yanı sıra çeşitli dönemlerde Emin Çölaşan, Uğur Dündar ve hatta Bekir Coşkun yazıları da paylaştığını itiraf eden Mukaddes Pozantı (65), Erdek Adliyesi önünde “Mukaddes Pozantı’ya özgürlük” eylemi başlatarak günün en proaktif ismi oldu.  İngilizce öğretmeni Hikmet Yürürgen (63), geçtiğimiz 10 Kasım’da aldığı Sözcü Atatürk Seti’nin kitap ve CD’lerini Didim’de yakabileceği kalorifer kazanı bulamaması üzerine acilen memleketi Ankara’ya dönüş kararı aldı.  Facebook’u yalnızca şifalı bitki ve Yılmaz Özdil paylaşımları için kullanan Nezahat Kumburgaz(59), uzun gözaltı sürecinde rahat uyuyabilmek için sinameki otu toplamaya çıktı. Kumburgaz ayrıca savunmasını hazırlarken zihin açıklığı vermesi için maydanoz kaynatıyor.  Her sabah denize girerek uzun saatler boyunca yüzen emekli beden eğitimi öğretmeni Turgut Hurmaeli(60) bugün sahilden geri dönmedi. Azılı bir Sözcü okuru olduğu belirlenen Hurmaeli'nin Kıbrıs Rum Kesimi’ne kaçarak siyasi sığınma talebinde bulunduğu olasılığı üzerinde duruluyor.