Sahil Bölgelerinde Orhan Pamuk Kitabı Görünümünde Borçlar Hukuku Kitabı Satan Sahte Kitap Çetesi Çökertildi Emniyet güçlerinin Bodrum, Marmaris ve Çeşme’de ortaklaşa yürüttüğü “Cevdet Bey ve Oğulları” kod adlı operasyon sonucunda Orhan Pamuk kitap kapaklarının içine farklı kitaplar yerleştirerek piyasaya süren sahte kitap çetesi çökertildi. Orhan Pamuk kapaklarının içinden, kitapçıların ellerinde kalan çok sayıda Borçlar Hukukuna Giriş, Kat Mülkiyeti Kanunu, 6111 Sayılı Yasaya İlişkin SGK Mevzuatı gibi kitaplar çıkarken, örgüt üyeleri bugüne kadar bir kişiden bile şikayet almadıklarını belirterek suçlamaları reddettiler. Dış görünüşleri normal bir Orhan Pamuk kitabından farklı olmayan sahte kitaplar, halk tarafından ayırt edilemedi. Yetkililer, yörede özellikle sahile gelirken getirilen kitapların okunma amacıyla kullanılmadığı için durumun geç fark edildiğini belirttiler. Konuya ilişkin olarak Türkbükü’nde mikrofonlarımızı uzattığımız Selin Altınyol (22), “Orhan Pamuk bu yaz Bodrum’a damgasını vurdu. Sahile gelirken bikini ve pareoyu mutlak suretle bir Orhan Pamuk kitabıyla kombinlemek gerekiyor. Akşamüstleriyse çiçekli elbiseler ve elde taşınan Elif Şafak çok moda” dedi.   Sahte kitap çetesi, Bodrum Serbest Muhasebeci ve Mali Müşavirler Sahil Sitesi’nde tatilini geçirmekte olan vergi mevzuatı uzmanı Şükrü Kızılot’un dikkati sayesinde ortaya çıkarıldı. Önemli bir dolandırıcılığı ortaya çıkarttığı için mutlu olduğunu belirten Kızılot “Vallahi bugüne kadar birçok Orhan Pamuk kitabını okumayı denedim. İlk defa bu yaz baktım ki ciddi ciddi anlıyorum ben Orhan Pamuk’un yazdıklarını, o zaman dedim ki bu işte bir terslik var. Biraz kurcalayınca bana Masumiyet Müzesi kapağıyla sattıkları kitabın yeni Türk Ticaret Kanunu olduğunu fark ettim” dedi. Tutuklanan çete üyeleriyse emniyette gerçekleştirilen ilk sorgulamalarının ardından mahkemeye sevk edildi.