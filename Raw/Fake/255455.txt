Metallica'nın Ekipmanlarını Türkiye'ye Getiren 12 Tırın Musul’a Sevk Edilmesi IŞİD'da Şaşkınlık Yarattı: “Napıcaz lan biz bateriyi, gitarı??” 13 Temmuz’da İstanbul’da düzenlenecek olan Metallica konseri için grubun malzemelerini taşıyan 12 adet tır dün öğle saatlerinde Kapıkule Sınır Kapısı’ndan geçmesinin ardından bu sabah Musul’a vardı. Türkiye sınırları içerisine girdiği andan itibaren eskortların eşlik ederek herhangi bir yere sapmasına izin vermediği tırların sağ salim IŞİD yetkililerine teslim edildiği bildirilirken, malzemeleri alan IŞİD cephesinde şaşkınlık ve öfke hakimdi. Türkiye’den bugüne kadar gelen tırlar içerisinde en ilginciyle karşı karşıya olduklarını belirten Ebusıffin El Ramadani yaptığı açıklamasında sık sık Türk yetkililere kızgınlıklarını belli etmekten geri kalmadı: “Napıcaz lan biz bateriyi, gitarı??” Tırların teslim alınmasının ardından Türkiye’ye yönelik bir açıklama yapan IŞİD Bölge Komutan Yardımcısı Ebusıffin El Ramadani, adeta ateş püskürdü. “Tamam, başlarda iyiydi Allah razı olsun. Ama artık bu nedir ya? Dalga mı geçiyosunuz lan siz koca IŞİD’la? Şuraya bak, 12 tır bateri çıktı, gitar çıktı. Gerçi bizim çocuklar kendi çabalarıyla sırf baget fırlatarak 2 kasaba ele geçirdiler ama karşıda doğru düzgün bir ordu olsa Allah muhafaza...” şeklinde sözler sarfeden Ramadani, Türkiye’yi kınadıklarını açıkladı. Tırlardan çıkan diğer malzemelere de değinen Ramadani, “Ha bak Allah var şahane ses sistemi geldi. Burdan ezan oku, Bağdat’tan net dinlersin. Adamlar yapmış” diyerek gönderilenler arasında çok kısıtlı bir grup mühimmattan memnun olduklarını dile getirdi. Malzemeleri kontrol ederken ‘Lan acaba elektrogitarların içine bir şey saklamış olmasınlar?’ şüphesine de kapıldıklarını kaydeden Komutan Yardımcısı, bu nedenle 57 adet elektrogitarın IŞİD militanlarınca tek tek parçalandığını aktardı. Ramadani, bu esnada yaşanan arbedeyi ise şu şekilde özetledi; “Bizim gitar parçaladığımızı çevreden görenler Heavy Metal Festivali var sanıp kampa toplandı. Orda işte ben dayanamadım, ‘Ay organizasyon rezalet yalnız’, ‘Abi sırf kapıda 2 saat bekledik yeaa’, ‘Üüff ön grup da hipster çıktı, sakallara bak’ falan diyen bir grubu taramış bulundum. Sad but true, durum budur. 27 kişiyi daha cehenneme uğurladık, orda şahane organizasyon var, çok rahat ederler tam sahne önü...” Metallica'ya ait ekipmanların yer aldığı tırların Musul'a gönderilmesi ile ilgili Türk yetkililerden ise jet yalanlama geldi. MİT Müsteşar Yardımcısı Baki Özbilen, yaşanan olayda Türkiye’nin en ufak bir rolünün olmadığını kaydederken, tam da Cumhurbaşkanlığı seçimi öncesinde bu tip asılsız dedikoduların yalnızca hükümeti yıpratma amaçlı olduğunu vurguladı. Tırların akibetini öğrenmek için sosyal medyayı devreye sokan Metallica grubunu da eleştiren Özbilen, “Gelmiş bize ‘benim tırım nerde’ diyor. Ben ne bileyim nerde. Bütün dünyayı gez, toz, içki iç, kafa salla sonra tırı kaybet. Kendini kaybetmediğine şükret sen Metallica, kendini” diyerek metal müziğin önde gelen ismine sert çıktı. Konserin bu koşullarda gerçekleşip gerçekleşmeyeceğine dair sorulan bir soruyu da yanıtlayan Müsteşar Yardımcısı, bu konuda kendilerine göre herhangi bir problemin olmadığının altını çizdi. “Bak bak playlist’e bak zaten. Blackened yok, Ride the Lightning yok. Dayamışlar 4 tane slowu. Nothing Else Matters’ı dedem bile çalar ekipmansız, sırf ıslıkla” diyen Özbilen, grubun da bu durumu çok büyütmemesi gerektiğini belirtti. Her ihtimale karşı Teoman’la temasa geçilerek ‘Abi sen müziği bıraktıydın, gitar duruyo mu’ mesajının iletildiğini de sözlerine ekleyen MİT Müsteşar Yardımcısı “İşte en kötü ondaki gitarı veririz, çıkar akustik çalarlar. Black albüm’den sonra böylesine bozan gruba çok bile” diyerek açıklamalarına son verdi.