Çözüm Süreci Eleştirisiyle Milliyetçi Oyları Hedefleyen Erdoğan, Bu Kez de CHP'li Kardeşlerine Seslendi: ''Böyle giderse bunlar ülkeyi İran'a çevirecek...'' Cumhurbaşkanı Erdoğan'ın genel seçimlerinin yaklaşmasıyla birlikte gelenekselleşen milliyetçi seçmene seslenme şenlikleri tüm coşkusuyla sürerken bir sürpriz de CHP seçmenine geldi. Şenlikler kapsamında bir süredir çözüm sürecine yönelik hükümete eleştiriler getiren Erdoğan, bugün de CHP tabanına seslenerek "Bunlar böyle giderse ülkeyi İran'a çevirecekler. Yakında karma eğitimi de kaldırırlar ha ben size söyliym. O yüzden 400 milletvekilini verin, AKP'nin oyununu hep birlikte bozalım..." ifadelerine yer verdi.  Bu öğlen saatlerinde Ak Saray'da Türkiye'nin çeşitli bölgelerinden gelen muhtarları ağırlayan Cumhurbaşkanı Erdoğan'ın hedefinde yine Hükümet vardı. Çözüm sürecini bir kez daha eleştiren Erdoğan, "Bunların önceki Başbakan'ı biliyorsunuz terör örgütü ile masaya oturdu. Şimdiki de ondan aldığı bayrağı bir adım öteye taşıyor. Ya sen kime sordun? Bu milletin rızasını aldın mı?" sözleriyle AK Parti hükümetine yüklenerek şöyle devam etti: "Tutturmuşlar bir çözüm süreci. Neyi çözüyorsun ya? Kapalı kapılar ardında gizli gizli neyin pazarlığını yapıyorsun? Bu millet her şeyin farkında. Şanlı ordumuza nasıl kumpas kurduklarını hepimiz izledik. Ben o gün de buna karşı olduğumu defalarca ifade ettim ama yeterli sayıda milletvikilim olmadığından maalesef gücümüz yetmedi bazı şeyleri durdurmaya. CHP desen onun zaten bi hükmü yok. Silivri önünde gaz yediğiyle kaldılar. Şimdi eğri oturup doğru konuşalım, bu CHP'ye hepiniz 2'şer oy verseniz gene 400 milletvekili çıkaramaz. Olacak iş var olmayacak iş var. O yüzden o milletvekilllerini siz bana verin, bir daha böyle kumpaslar kurmaya kalkan olursa her beraber hoop diyelim, sen orada dur bakalım. 400 milletvekili bir el kaldıracak, o mahkemeler de Allah'ın izniyle başlarına yıkılacak. Cumhuriyetin de laikliğin de Ordumuzun da teminatı bizzat ben ve o şanlı 400 olacağız. Var mısın Türkiye?" Hükümeti Atatürk'ün mirasını unutturmaya çalışmakla da suçlayan Erdoğan, "Bunlar daha Atatürk bile diyemiyor Atatürk!" diyerek, 7 Haziran seçimlerinden sonra bu oyunu da bozacaklarını ifade etti:  "Bunların zihniyeti işte bu değerli kardeşlerim. İnşallah 400 milletvekili ile başkanlık yolunu açtığınızda bu kardeşiniz o zihniyete inata Ak Saray'a bir de dev Mustafa Kemal heykeli diktirecek. Zaten bakın dikkat edin sarayı nereye yaptık? ATATÜRK orman çiftliğine... Ya... Ya... İnşallah 7 Haziran'dan sonra Başkanlık yetkilerimizi kullanarak Atamız'ın şanına yaraşır biçimde taa Doğbeyazıt'tan Edirne'ye kadar her yerden görülecek boyutta bir heykel ile onun da ruhunu şad edeceğiz. Bunu da ilk kez burada açıklıyorum... Oradan bir kardeşim zeybek mi dedi? Evet, onu da oynayacağız! Zaten küçükken sarışın mavi gözlüydüm ben. Aynı onun gibi evet. Fotoğraflarını da çok yakında sizlerle paylaşacağım..." Erdoğan'ın konuşmasını şaşkınlıkla dinleyen muhtarlar, kenardan gelen ikazla birlikte ayağa kalkarak alkışlamaya başlarlarken, salonu da "Türkiye laiktir laik kalacak" sloganlarıyla inlettiler. Gaza gelerek hep bir ağızdan 10. Yıl Marşı'nı söylemeye başlayan kalabalığı "Bi durun ya, o kadar da değil" sözleriyle sakinleştiren Cumhurbaşkanı Erdoğan, konuşmasına özellikle CHP Kadın Kolları'na yönelik sıcak mesajlarla devam etti: "Değerli döpiyesli ve kabarık saçlı bacılarım. Biliyorsunuz zamanında tencere tava çalıyorlar diye sizlerle dalga geçenler oldu. Paralel yapı ve onun uzantıları bizzat beni de bu oyuna getirdiler. Bunu da buradan çok açık yüreklilikle itiraf ediyorum... Neyse inşallah önümüzdeki dönemde bunun da telafisini gerçekleştireceğiz. Bir şey protesto edilecekse arayacaksınız beni veya eşimi, 400 milletvekilimizi de alıp nerede isterseniz orada bizzat biz davul çalacağız. Ayrıca bunu da buradan ilk kez açıklıyorum; İlk bakışta belli olmuyor belki ama Emine Hanım'ın da saç modeli aynı siz CHP Kadın Kolları kardeşleriminki gibidir. Dışarıdan farklılıklarımız olsa da görüyorsunuz içeride saçımız bir, başımız bir, yüreğimiz bir..." Erdoğan'ın açıklamaları CHP yönetimi tarafından sessizlikle karşılanırken, Cumhurbaşkanı'nın "3 oy 3 oydur" stratejisiyle bir sonraki muhtarlar toplantısında da TKP seçmenine sesleneceği yönündeki söylentiler kulislerden sızan bilgiler arasında.