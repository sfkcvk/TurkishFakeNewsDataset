Uyarılar Fayda Etmedi: Dalga Geçmek İçin Başlayan Sevgililer Günü Kutlamaları Sonucu Yine Binlerce ''Kanka'' Durduk Yere Sevgili Oldu... İlişkisi olan için ayrı, olmayan için ayrı dert olan Sevgililer Günü'nün her yıl olduğu gibi bu yıl da esas kurbanları aralarında ne olduğu tam belli olmayan karşı cinsten arkadaşlar oldu. Kamuoyunda daha çok "yaa onlar kanka takılıyorlar ama belli de olmaz"lar olarak tanınan bu kesimin Sevgililer Günü'yle dalga geçmek amacıyla başlayan şakayla karışık kutlamaları sonucu yine binlerce arkadaşlık ilişkiye evrilirken, uzmanlar 14 Şubat gazına gelip kendini bir anda sevgili olarak bulma vakalarına karşı vatandaşları bir kez daha uyardı. "Kanka sevgililer günün kutlu olssldklsdf" mesajlarıyla başlayan kutlamaların, amiyane tabirle "eşeğin aklına karpuz kabuğu düşürmek" olduğunu ve yarım saat içinde tarafların birbirine ciddi ciddi kalp ve öpücük gönderdiği bir sürece dönüşebileceğini belirten İlişki Uzmanı Psikolog Sevim Tanlanır, gün içinde şahit olduğu ibretlik bir kaç örneği ise şöyle aktardı: Instagram üzerinden başlayan görüşmeleri bir süredir WhatsApp'tan yazışma evresinde seyreden ikili, günü gergin geçirdi. Sık sık birbirlerine komik sevgililer günü paylaşımları yollayıp dalga geçerek gerginliği aşmaya çalışan çift, yarım saat kadar önce kalp göndermeye başladı. Gece boyu sürecek bir telefon görüşmesi olasılığı çok yüksek.  Lisede başlayan aşklarını aradan geçen 12 yıl ve başkalarıyla yaşanan toplam 17 ilişikiye rağmen birbirlerine itiraf edemeyen çift, bu sene de 14 Şubat'ı "kankalar günü" olarak kutlamaya karar verdi. Ratatuy'un  öğlen saatlerinde attığı "ne sevgililer günüymüş mk ofiste çiçek gelmeyen bi ben kaldım botanik bahçesine döndü" mesajını, "Ayıpsın knk senin boynunu bükük mü bırakıcaz biz!" şeklinde yanıtlayan Cengizgil, derhal internetten çiçek siparişi verdi. Gelen çiçeğin, kalp emojisi ve "gizli hayranımdan bana ne gelmiş:)" mesajıya birlikte instagram'da paylaşılmasının ardından ikilinin karşılıklı şakalaşmaları akşam bi yerlerde bi şeyler içme sözüyle sonuçlandı. Uzun süreli ilişkilerle ve evlilikle ilgili yaptıkları şakalarla kendilerinin sürekli bunlardan ne kadar uzak olduklarını bugüne dek nice defalar kanıtlamış olan ikilinin bu kez yeterli alkolün ardından öpüşmeleri kesin görünüyor.  Son 6 aylarını kendi arkadaş çevrelerinin tiksinmelerine yol açacak kadar "Ya yok kesin hoşlanmıyo benden yaa" ve "Abi bazen böyle aşık gibi bazen de arkadaş gibi" sohbetleriyle geçiren çift, 14 Şubat'ı en gergin şekilde yaşayanlardan. 10 dakika kadar evvel Bade Darenk'in instagram'da paylaştığı, "bir Sevgililer Günü'ne daha sevgilisiz girmek"le ilgili story'e "Allah başka dert vermesin ya sana sevgili mi yok :)" mesajı atan Balcıoğlu, hemen ardından "ben ne bok yedim?" psikolojisine girse de, gelen "Var mı? Hani nerde? :))" yanıtı her şeyi değiştirdi...