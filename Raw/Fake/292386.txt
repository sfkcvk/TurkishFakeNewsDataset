Yoksulluk Sınırı Altındaki 46 Milyon Kişi, Nihayet Vals'ten Kurtulmanın Coşkusunu Yaşıyor... Cumhurbaşkanı Tayyip Erdoğan’ın vals yapılan 29 Ekim’leri eleştirmesinin ardından sahne alan mehteran takımıyla birlikte Türkiye'nin kanayan yaralarından biri de tarihe karıştı. Nihayet valsten kurtulduklarını öğrenen milyonlarca vatandaşın coşkusu ise görülmeye değerdi... 29 Ekim Törenleri dolayısıyla vatandaşlara seslenen Cumhurbaşkanı Erdoğan’ın gündeminde ülkedeki Vals vardı. Geçmişte fakirliğe rağmen bayram kutlamalarında vals yapılmasını eleştiren Erdoğan, hali hazırda açlık sınırı altındaki 6.6 milyon, yoksulluk sınırı altındaki 46 milyon vatandaş için en doğru tercihin mehteran olacağına dikkat çekti. 
 
 
  Erdoğan'ın konuşmasını Ak Saray'ın 700 metre kadar yakınına yaklaşarak dinleme fırsatı bulan vatandaşlar ise artık halkın da yönetimde söz sahibi olmasından duydukları mutluluğu dile getirdiler. Asgari ücretli olarak çalıştığını söyleyen taşeron işçi Metin Karanlık, “Vals neymiş lan şeklinde bir cümle ben de kurmuştum. Televizyon izlerken, oğlana sormuştum. Ama mehter öyle mi ya. Valla insan doymuş gibi oluyor” derken, mikrofonlara yansıyan diğer görüşlerse şöyle oldu;  Mehter marşını duydum ve nooldu biliyor musunuz? Tak telefonuma mesaj geldi. 20.000 lira krediniz hazır diyor. İşte bu kadar. Törenden sonra ilk iş gidip kredi kartlarımı kapatıcam, yarın da doğalgazı açtırırım artık... Aynı insanlar bir zamanlar bizi göbeğini kaşıyan halk olarak görüyordu. Şimdi noldu, 5 milyar liralık sarayı var bu halkın. Bakın işte orada, biraz ileride. İşte böyle koyarlar çocuğu!  Bir dar gelirli olarak cumhuriyet resepsiyonlarında vals yapılmasından hicap duyuyordum. Mehter marşı güzel oldu. Gelir artık o kadar da dar gelmiyor.  Ne diyor? Neslin deden, ceddin baban. Yani demek istiyor ki çok sıkışırsan babana, dedene git biraz bi’ şeyler ateşlesinler. İşte ecdadımız bize her konuda rehber oluyor...  Ben bir an çok sevinip cebimdeki son 2 lirayı Saray’ın bahçesine fırlattım. Şimdi dönerken dolmuşa verecek para kalmadı. Acaba onu geri alabiliyor muyuz? Rica etsem… Mehterandaki o iki ileri bir geri hareketi her yapıldığında bir yumurtadaki proteine eşit derecede besin sağlıyormuş. Sabah akşam uyguluyoruz biz ailecek.