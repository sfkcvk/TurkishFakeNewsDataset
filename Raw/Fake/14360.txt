Ermenistan Provokasyona Doymuyor: Şimdi de İstiklâl Marşımızı Çok Kötü Söylediler!  Geçtiğimiz haftasonu Erivan ve İstanbul'da karşılıklı olarak gerçekleştirilen bayrak yakma eylemlerinin hedeflenen sonuca ulaşamaması üzerine Ermenistan cephesi oyunu bir sonraki aşamaya taşıdı. Bu sabah Erivan'daki Hanrapetutyan (Özgürlük) Meydanı'nda toplanan 2000 kadar göstericinin İstiklal marşımızı koro halinde, oldukça kötü bir şekilde ve deforme ederek söylemesi tüm yurtta tepkiyle karşılanırken, misilleme için gözler Ankara'ya çevrildi.
 
Her sene Erivan'da gerçekleştirilen 1915 Sözde Ermeni Soykırımı Anma Törenlerinin bu sene Türk bayrağının yakılmasına sahne olmasının ardından, 25 Nisan'da Taksim Meydanı'nda Ermeni bayrağı yakılmıştı. Halkın bu tepkisini ve duyarlılığını görmezden gelen ve provokatif eylemlerini sürdüren Taşnaklar, bu defa da İstiklal Marşımızı deforme ederek söyleme eylemi yaptılar.  

 

Taşnak partisi ileri gelenlerinden Harut Saksonyan, İstiklal Marşımızın detone seslerle ve iyice deforme edilerek, kahkahalar arasında okunduğu eylemin ardından yaptığı açıklamada, marşta zaten prozodi hatası olduğu için deforme etmekte fazla zorlanmadıklarını belirtirken, "Bestesi itibariyle doğru okunması zaten çok mümkün görünmüyordu, biz sadece 'larda yüzen alsancak' gibi bazı kısımların iyice üzerine basa basa söyledik o kadar, bir de üzerine biz Ermenilerin komik Türkçe telaffuzları eklenince gerisi kendiliğinden geliverdi." sözleriyle bir milletin saygısızlıkta ne kadar ileri gidebileceğini ortaya koydu. Marşı ağırlıklı olarak küçük kız çocuklarından oluşan bir koroya okuttuklarını da ifade eden Saksonyan, "Böylece ortaya gerçekten berbat bir ses çıkmasını da garantiye aldık" şeklinde konuştu.   

 

Olayın duyulmasının ardından sabahın erken saatlerinde toplanan Dışişleri Bakanlığı'nda ise tepki ve kararlılık vardı. Toplantı sonrası basının sorularını yanıtlayan Bakanlık Sözcüsü Ersin Özbükey, Ermenistan'a nota verilmesi yönünde çalışmaların başlatıldığını açıkladı ve "Zaten dilleri dönmüyor Türkçeye, en iyi bilen bicici bücücü konuşuyor, bir de iyice afedersiniz ağızlarını büze büze söylemişler. 'Körkme sönmez bü şefek' gibi, gerçekten burada tekrarlamak istemediğim bazı ifadeler kullanılmış" sözleriyle skandalın boyutlarını gözler önüne serdi.

 

Yurt sathında infial yaratan çirkin eyleme karşı en hızlı ve etkili şekilde tepki vermeye kararlı olan Dışişleri'nin, yeni bir Ermenistan Ulusal Marşı bestelemesi için anlaştığı Serdar Ortaç ise, stüdyoya girmeden önce düzenlediği basın toplantısında böyle bir görev için düşünülmesinin çok onur verici olduğunu belirtti. Başarılı sanatçı, "Bugün girdiğim şu stüdyodan bu iş bitmeden çıkmayacağım, topu topu yedi notayla neler yapılabileceğini bütün dünya görecek!" sözleriyle bu ulusal davadaki kararlığını ortaya koydu. Ortaç tarafından yazılacak olan yeni Ermenistan marşının diplomatik anlamda bir sonuç getirmese bile önümüzdeki yaza damgasını vurmasına kesin gözüyle bakılıyor.