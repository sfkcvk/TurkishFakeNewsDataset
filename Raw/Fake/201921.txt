''Esra Erol'la evlen benimle'' Orkestrasının Bateristi Alper Pürak: ''Hırsızlık yapsam daha mı iyiydi?!'' 4 yıldır "Esra Erol'la evlen benimle" programının orkestrasında bateri çalan Alper Pürak (30), bu sabah düzenlediği basın toplantısıyla Myhtic Dragonaith grubuyla gotik metal yaptığı yıllardan bugüne dek yaşanan süreci anlattı. Başlangıçta biraz para kazanmak için geçici olarak kabul ettiği işin zamanla tüm yaşamını değiştirdiğini söyleyen Pürak "Tabii başta durumu kabullenmek biraz zor oldu. Uzun bir süre çevremden sakladım" derken neticede hırsızlık, şerefsizlik yapmadığını, namusuyla ekmeğini kazandığını ifade etti. Programda çalması için Esra Erol'dan ilk teklif geldiğinde bunu bir süre grup arkadaşlarıyla aralarında tartıştıklarını belirten Pürak, o dönem yaşanan ve grubun dağılmasıyla sonuçlanan süreci şu sözlerle aktardı:   "Biz o yıllarda Kadıköy'de bir barda salı akşamları çıkıyorduk. Genelde gotik metal ağırlıklı, arada çeşit olsun diye eskilerden İron Maiden falan da çaldığımız bir repertuarımız vardı. Aslında ilk teklif bütün gruba gelmişti. Ben 'beyler bakın kafaya çekelim kese kağıtlarını, orkestranın adını da hatta KESEKAĞITLARI yapalım. Öyle kimse tanımadan idare ederiz, cebimiz de 3-5 kuruş para görür. Şu yaşta hala ana baba eline bakıyoruz, ayıptır' dedim ama diğer arkadaşlar dinlemediler. Çok sert tartışmalar yaşandı. Neticede ben ve bas gitarcı arkadaşım Melih teklifi kabul ederek gruptan ayrıldık. Diğer iki arkadaşımızdan biri şu an bankacı oldu, öbürü de cep telefonu bayii açtı. Neticede evet belki bazı şeylerden ödün verdik ama Melih ve ben müzikten hiç vazgeçmedik..." Başarılı müzisyen, camiadan tanıyan birileri olmasın diye ilk zamanlar sürekli başını eğip saçlarını önüne düşürerek çaldığını itiraf ederken o günleri şimdi tatlı bir tebessümle andığını belirtti. "Saçlar uzun olduğundan bi nebze kapatıyordu yüzü. Öyle bi 3-4 program idare ettim. Sonra bir gün Esra Hanım 'Baterist...Neydi bu çocuğun adı? Ha Alper... Ne dersin Feriha Hanım'ı sana verelim mi? Bak mis gibi ölen kocasından maaşı var, evi var...' diye bana pas atınca mecburen kimliğimi afişe etmek durumunda kaldım" diyen Pürak, sonrasında yaşananları da şöyle anlattı:   "Benim için çok zor oldu tabii o yüzleşme anı ama bir gün bunu yapmak zorunda kalacağımı da biliyordum. Bi nevi kaderimle barışma süreci de diyebiliriz buna. Ertesi gün ailemi ve yakın arkadaş çevremi toplayıp gerçeği anlattım. Başkasından duyacaklarına benden duysunlar istedim. Evet belki o itiraftan sonra bazı dostlarımı kaybettim, belki 3 yıllık sevgilimden ayrıldım ama rahatladım da bir yandan. Artık geceleri yastığa başımı koyduğumda daha huzurluyum. Alper diyorum sen diyorum ayıp bir şey yapmıyorsun, hak yemiyorsun, namussuzluk şerefsizlik yapmıyorsun. Sonra biraz ağlayıp uyuyorum öyle..." Aradan geçen yıllarda programın kendisine çok şey kattığını ve şu an Türkiye'de "evli mutlu çocuklu"nun arasına davul atağı yapabilen tek isim olduğunu belirten Pürak, "bunun dışında sadece bateriyle damat halayı da çalabiliyorum mesela. Bunlar okullarda, davul kurslarında öğrenilecek şeyler değil" derken, acemilik yıllarında başından geçen hoş bir anısını da basın mensuplarıyla paylaştı:   "Hiç unutmam dördüncü ya da beşinci çekimim. Bir Hande Yener patlattım, stüdyo inliyor ama nasıl inliyor görmelisiniz. Talipler coşmuş, Esra ortada dans ediyor, kameramanlar bile kendilerinden geçmiş. Neyse şarkı bitti, bir an eski alışkanlıkla gaza gelip bageti seyirciye fırlattım ben...Eyvah demeye kalmadan sen o baget git, ön sırada oturan Necdet Amca'nın gözüne gir...Hemen reklam girdik, doktor ambulans falan neyse hastanede çıkardılar bageti. Allahtan zaten çok iyi görmeyen sağ gözüne denk gelmiş. Sonra elini öptüm barıştık, hala da programa geldikçe görüşürüz kendisiyle. Televizyon dünyası bir başka..." Alper Pürak, geriye dönüp baktığında Rock grubundan "Esra Erol'la evlen benimle"ye geçiş sürecinde çok fazla bir şey kaybetmediğini, aksine değerli tecrübeler edindiğini söylerken son olarak müziğe meraklı gençlere de tavsiyelerde bulunmayı ihmal etmedi:   "İlla bar grubu kurucam, stadyumlarda konserler vericem diye kendinizi şartlandırmayın. Mesele karı kızsa bakın burada gani gani var. 4 yılda oturduğum yerden gördüğüm upskirt'in, firikiğin haddi hesabı yok. Hatta bir kaç kere reklam arasında aynı bir rock konserinde olduğu gibi baterime sütyen de atıldı benim. Gerçi bunlar biraz daha genişçe ama vücut bi yaştan sonra kendini salıyor tabii yapacak bir şey yok. Neyse ekmeğinize bakın işte..."