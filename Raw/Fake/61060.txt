Türkiye-Suriye İlişkileri, Kaçak Wireless Kullanımı Nedeniyle Bir Kez Daha Gergin Günler Yaşıyor Bir süredir bahar havası yaşanan Türkiye-Suriye ilişkileri dün sabah Antakya'dan gelen bir haberin ardından tekrar gerildi. Antakya'da yaşayan Melda Serden (42) isimli vatandaşın yüksek İnternet faturası nedeniyle servis sağlayıcı firmaya yaptığı itiraz, Suriye'nin bir süredir İnternet'e Melda Hanım'ın şifresiz wireless ağından kaçak olarak çıkış yaptığını ortaya çıkarırken, Dışişleri Bakanlığı yaklaşık 260.000 TL'lik faturayı ödememekte direnen komşu ülkeye nota vermeye hazırlanıyor. 
 
 
 
Uzun süredir kullandığı limitsiz İnternet tarifesinin kendisi için gereksiz olduğuna karar veren Melda Serden, kotalı İnternet'e geçtikten sonra gelen ilk faturada 262.782,34 TL'lik kota aşım bedeli ile karşılaşarak büyük bir şok yaşadı. Bir yanlışlık olacağını düşünerek abonesi olduğu İnternet servis sağlayıcı firmaya itiraz eden Serden'in başvurusu üzerine inceleme başlatan firma yetkilileri, Suriye'den bir çok kullanıcının yanı sıra devlet dairelerinin de bir süredir bu vatandaşımızın şifresiz wireless ağından kaçak olarak yararlandığını ortaya çıkardılar. İki ülke arasında büyük bir skandalın patlak vermesine neden olan Serden, yaşanan gelişmeleri şu şekilde özetledi:
 
"Zamanında eski eşimle abone olurken sınırsız İnternet paketini seçmiştik, kaç senedir öyle kalmış. Zaten benim İnternet ile fazla aram yok; günde bir iki defa mail'ime bakar, facebook'a falan girerim o kadar. Boş yere para ödeyeceğime, 4 GB kotalı pakete geçeyim dedim. Gelen ilk faturada kotamı 22 TB (TeraByte) kadar aştığım yazıyordu. Gözlerime inanamadım. Arada bir İnternet'im çok yavaşlıyordu ama yavaşlıktan herkes şikayet ettiğinden böyle birşey olabileceği hiç aklıma gelmedi. Koca Suriye yani, insan konduramıyor da..."
 
 
 
Olayın patlak vermesinin ardından bir açıklama yapan Dışişleri Bakanlığı yetkilileri ise Suriye'nin bu yaptığının her şeyden önce kul hakkına girdiğini ifade ederek, meselenin peşini kolay kolay bırakmayacaklarını belirttiler. Yaşanan gelişmeleri, "Sonradan öğrendik ki sırf bu vatandaşımızın wireless'ını kullanabilmek için gidip hiç üşenmeden sınıra bir de proxy server kurmuş adamlar. Hadi bir kişi, iki kişi neyse de bir ülke topyekün böyle bir hileye, hurdaya karışır mı? El insaf. Bu mudur kardeşlik? Bu mudur müslümanlık? İşin acı yanı bizim İnternetimizle, kalkıp bizim dizilerimizi, İbrahim Tatlıses, Sibel Can gibi sanatçılarımızın mp3'lerini indirmişler..." sözleriyle değerlendirdiler. 
 
262 bin TL'lik faturanın yasal faiziyle birlikte ödenmesi konusunda Suriyeli yetkililerle temasa geçmeyi çalıştıklarını ancak telefonlara yanıt alamadıklarını belirten Dışişleri yetkilileri "Şam Büyükelçimiz de dünden beri birkaç defa Suriyeli makamlarla bu konuyu görüşmek için temasa geçmeye çalıştı ancak o da henüz bir sonuç alamadı. Kendisi bizzat Suriye Dışişleri'ne kadar gittiği halde kimseyle görüşemedi. 'İçeriden fısır fısır sesleri geliyor, duyuyorum ama kapıyı açmıyorlar' şeklinde raporları geliyor. Belli ki onlar da suçlarının farkındalar. Korkarız bu işin sonu nota vermeye kadar gidecek." diyerek, önümüzdeki günlerde krizin daha da derinleşebileceğinin sinyallerini verdiler. 
 
Olayın ardından Melda Serden'in adsl bağlantısı borç nedeniyle kapatılırken, Dışişleri yetkilileri özellikle Suriye sınırına yakında bölgelerde yaşayan vatandaşları önümüzdeki günlerde yaşanabilecek yeni kaçak wireless bulma girişimlerine karşı uyanık olmaları ve kablosuz ağlarına kolay tahmin edilemeyecek şifreler koymaları yönünde uyardılar.