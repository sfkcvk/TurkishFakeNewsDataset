Çalıştığı Şirkette Yıllardır Hor Görülen Hamit Koçatan (39), Mobbinge Maruz Kaldığını Öğrendiğinden Beri Daha Mutlu Muhasebe sorumlusu olarak 12 yıldır çalışmakta olduğu Özyeğenler Dış Ticaret A.Ş.’de geçtiğimiz hafta verilen şirket içi eğitimin ardından senelerdir mobbinge uğradığını keşfeden Hamit Koçatan'ın sevinci sürüyor. Firmanın patronundan çaycısına dek kimsenin kendisini adam yerine koymaması nedeniyle bugüne kadar hep kötü hissettiğini belirten Koçatan, modern iş hayatındaki bir terimle isminin ilk kez yan yana gelmesinin mutluluğunu yaşarken, şirket yönetimi ise “Yok ya ne mobbingi, normal aşağılıyoruz biz o gerizekalıyı” sözleriyle mobbing iddialarını yalanladı. Çalıştığı firmada 12 yıldır uğradığı mobbingle ilgili olarak bugün ilk kez açıklama yapan Hamit Koçatan, sözlerine firmasına teşekkür ederek başladı. “Yani yıllardır bu şirketin bana değer vermediğine yüzde yüz emindim. Halbuki mobbing yapmışlar bana, öyle az buz bişi değil. Sordum, herkese yapıyorlar mı dedim, yapmazlarmış” diyen Koçatan, kendisini ilk kez bu denli özel hissettiğini kaydetti. Resmen Avrupa’da, Amerika’da yapılan muameleye maruz kaldığı için çok şanslı olduğunu kaydeden muhasebe sorumlusu, “Demek bütün o Kütük Hamit lakapları, ‘Geldi gene kokarca’ sözleri, arkamdan yapılan tüm o gülüşmeler, hepsinin bir manası varmış” diyerek gösterilen ilgiden duyduğu memnuniyeti dile getirdi. Mobbing'in hiç kesintisiz devam ettiğini vurgulayan Koçatan, “Allahım nazar değmesin, hep böyle gider inşallah” şeklindeki temennisinin ardından yaşadığı güncel bir örneği şu sözlerle paylaştı; “Geçen mesela Şule Hanım güzel bir mobbing örneği verdi ‘Hamit sen o 2013 değerlendirme raporunu 2023'e yetiştirirsin inşallah’ dedi... Bu da şirketin benden gelecek beklediğini gösteriyor. Demek ki uzun vadeli planlar yapılıyor benim üzerime. Böyle de avantajları var yani mobbingin. Ayrıca, ‘Hamit o raporu yapsın, gelsin bi de beni yapsın’ diyen kızın da kim olduğunu öğrendim. Eh, sonuçta bugüne bugün mobbinge maruz kalmış insanız. Tabi ki böyle asılmalar, laf atmalar olacak yani...” Koçatan’ın durumuna dair ilk açıklamaysa firma patronu Ethem Muhlis Özyeğenler’den geldi. Mobbingin asla söz konusu olmadığını belirten Özyeğenler, “Yani bizim öyle Hamit’e özel bir muamele yaptığımız yok. Tamamen içimizden geldiği gibi aşağılıyoruz. Hamit’i biraz tanısanız siz de farklı bir şey yapmazsınız emin olun... Gerizekalı...” sözleriyle kendilerini savundu. Hamit’i en başlarda işten atma fırsatını kaçırdıklarını da sözlerine ekleyen Özyeğenler, şu an onun gibi bir çalışanın katiyen 12 senelik kıdem tazminatına değecek kadar etmediğini belirterek, “Bu saatten sonra piyango falan çıkmadığı sürece o da istifa etmez, mecbur emekli olana kadar idare edicez bu salağı” dedi. Mobbing mağdurunun çalışma arkadaşlarının ve yakın çevresinin konuya ilişkin görüşleriyse şöyle; “Hamit... Nasıl desem... Evrimbilimcilerin karşılaşmayı çok istedikleri o maymunla homo sapien arası bir geçiş formu gibi. Neyse bunu duymasın, iyice bir şey zanneder şimdi kendini” “Başlarda inanın onla çalışmak çok zordu. İş yetişmez, düzgün iş çıkmaz, her şey bana kalır. Sonra ben bir iki üstüne gittim bunun, benim işleri de aldı sağolsun. Arada bilgisayardan kafasını kaldırınca silgi fırlatıyorum, tekrar dönüyo benim raporları yapmaya. Bizim aramızda mobbing yok, işbölümü diyebiliriz en fazla” “Ay ben kıyamıyorum herkes çok itip kakıyo Hamit’i. Oysa o hödüğün içinde bir yerlerde illa ki güzel bir şeyler vardır... Hmm sesli düşünüyorum, organlarını falan bağışlayabilir belki. Öyle bir işe yarayabilir” “Yav ne mobbingi, bizde mi mobbing yapmışız? Sabah ben dahil tüm servis ahalisi hafif kestiriyoruz yolda giderken, bu seninki biner pür neşe, çal çene... Alt tarafı üstüne yürüdüm bir iki yani... Ha, şu Kavacık’ta zorla indirme olayını diyosanız orda da haketti ama” “Ben de kocam diye çekiyorum ama yani Allah iş arkadaşlarına sabır versin. Onlarınkisi daha zor, bütün gün beraberler. Ben gene döner uyurum, komşuya giderim, ‘Sus gerizekalı’ falan diye bağırırım... Bir çaresini buluyorum yıllardır”