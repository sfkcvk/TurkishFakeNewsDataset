Uzun Süredir Pek Sesi Soluğu Çıkmayan Bangladeş'in 10 Gün Önce Öldüğü Anlaşıldı Dünya gündemi bu sabah, Güney Asya’dan gelen acı haberle sarsıldı. Bir süredir sesi soluğu çıkmayan Bangladeş'ten gelen kötü kokulardan şüphelenen komşu ülke Hindistan’ın Birleşmiş Milletler'e yaptığı ihbar üzerine harekete geçen ekipler, talihsiz ülkenin cansız bedenine ulaştılar. Olayla ilgili olarak yapılan ilk açıklamada Bangladeş'in 10 gün kadar önce aramızdan ayrıldığı belirtilirken, kesin ölüm nedeni için gözler Dünya Sağlık Örgütü tarafından yapılacak otopsiye çevrilmiş durumda. Arap Baharı, ABD seçimleri, Ortadoğu’daki gelişmeler gibi önemli gündem başlıklarının arasında bir süredir haber alınmayan Bangladeş’in kendi topraklarında kimsesiz bir şekilde öldüğü ortaya çıktı. Hindistan’ın doğusunda sabah saatlerinden itibaren yayılan kötü koku sebebiyle fark edilen ölümün ardından Birleşmiş Milletler tarafından yapılan ilk açıklamada olaya ilişkin soruşturmanın sürdüğü belirtilirken "Kesin ölüm nedeni ancak Dünya Sağlık Örgütü'nün hazırlayacağı otopsi raporundan sonra belli olacak ancak ilk izlenimlerimiz ülkenin doğal yollardan öldüğünü gösteriyor. Öyle kendi kendine gitmiş..." ifadelerine yer verildi. Bangladeş'in beklenmedik vefatının ardından dünyanın dört bir yanından taziye mesajları yağarken, şu ana dek haber merkezlerine ulaşan mesajlardan bir bölümü şöyle:  Sessiz sedasız bir ülkeydi. Bir kötülüğünü görmedik. Son zamanlarda cari açık ve artan dış borçlar yüzünden biraz içine kapanmıştı. Komşuları, yakınları olarak elimizden geldiğince destek olmaya çalıştık ama bizim de durumumuz belli...  2 ay önce nereden estiyse bize dış temasta bulunmaya gelmişti. Yüzünde garip bir hüzün, Başbakanla, Dışişleri bakanıyla falan bir şeyler konuştu. Laf arasında, "Valla bugün var, yarın yokuz" demişti. Hissetmiş demek ki o da öleceğini. Son görüşümüz de o oldu zaten...  Ne bir iç savaşını, ne bir çatışmasını duyduk. Ordusu var mıydı yok muydu o bile belli değildi. Güney Asya’da efendice yaşayıp, gitti. Toprağı bol olsun...  Öncelikle merhuma Allah’tan rahmet, yakınlarına sabır diliyoruz. Acımız büyük… Her ölüm erken ölüm ama bu çok erken gitti hakkaten. Bağımsızlığını bile daha 1971 yılında ilan etmiş bir ülkeydi... Hayat işte, napacaksın...  En son 23 Nisan'da çocuklarını yollamışlardı. Bir terslik olduğunu anlayamadık. Başbakanımız da nedense ziyaret etmedi, ayakları gitmedi demek ki... Ne diyelim, mukadderat. Bangladeş’in cenaze törenini ise, yine yakın komşularından ölümü ilk fark eden ülke olan Hindistan üstlendi. Devlet yetkililerin yaptıkları açıklama doğrultusunda, yarın öğle namazına müteakip olarak Yeni Delhi Merkez Camii’nden kaldırılacak olan naaş, Bombay Asri Mezarlığı’nda toprağa verilecek. Türkiye saati ile 13.15’de başlayacak resmi törenlere Bangladeş’in sevenleri ve yakınlarının yüksek katılım göstermesi bekleniyor.