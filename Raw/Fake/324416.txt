Adalet Bakanlığı'ndan Önemli Hatırlatma: ''Taciz ve darp vakalarında tutukluluk kararı için en az 48 saat Twitter'da TT şartı aranmaktadır...'' Son olarak Melisa Sağlam adlı genç kadına saldıran Ercan Kızılateş'in de önce salıverilip sonra kamuoyu baskısıyla tutuklanmasının ardından bir açıklama yayınlayan Adalet Bakanlığı, benzer vakaların tekrar yaşanmaması için kadınlara çağrıda bulundu.  Bakanlık, darp veya tacize uğrayan kadınların Twitter'da gereken kamuoyunu oluşturup en az 48 saat boyunca TT'de kalmaları halinde şikayetlerinin değerlendirileceğini belirtirken, bunun öncesinde yapılacak başvuruların her iki taraf için de vakit kaybı olacağına vurgu yapıldı. Konuyla ilgili olarak Adalet Bakanlığı'nın resmi internet sitesinden yapılan açıklamada, "Daha evvel defalarca benzer durumlar yaşanmış olmasına rağmen halen kamuoyunun gündemine gelmeyen taciz ve darp vakalarıyla bize gelip sonuç almaya çalışan vatandaşlarımızın olması düşündürücüdür. Belli ki olay yeterince duyulmadığı sürece biz kimseyi tutuklamıyoruz işte. Bir de belki işin içinde ölen birileri varsa anca öyle. Bu neyin ısrarı o zaman?" ifadelerine yer verildi.  Darp veya tacize uğrayan kadınların biraz tezcanlı davrandığına ve olay olur olmaz şikayette bulunduklarına dikkat çekilen açıklamadan önemli satırbaşları ise şöyle:  "Bu sefer ne oluyor? Bakıyoruz sosyal medyaya, daha pek öyle kimsenin konuştuğu yok, biz mecburen adamı serbest bırakıyoruz. Niye? Çünkü hapishaneler dolu. Öyle ünsüz, sıradan sapığı koyacak yerimiz yok. Sonra vay serbest bırakıldı diye bir yaygara kopuyor, adam o arada ünlü oluyor, yukarıdan telefonlar bilmemneler hadi bu sefer geri bul tutukla falan bi ton iş. O süreçte ham mağdur kadın vatandaşımız üzülüp tedirgin oluyor hem de kolluk kuvvetlerimize 2 kere mesai çıkıyor.  Halbuki sosyal medya kapmanyanızı yapıp öyle gelseniz hiç bunlar yaşanmayacak. Bugün günde 200 TL'ye bile TT hizmeti veren hesaplar var. Hiçbir şey bilmiyorsanız onlardan yardım alın. Ne bileyim paranız yoksa fenomenlerden destek isteyin. Aile bakanımızdan rica edin mesela o da RT etsin. TT'ye girince de ekran görüntüsünü alıp şikayet dilekçenize ekleyin. Ne siz üzülün ne biz üzülelim..."