Anayasa Değişikliği Paketi'nin İçeriği Açıklandı: Yargıda Tüm Yetki STV'nin "Gereği Düşünüldü" Programına Devrediliyor Hükümetin uzun süredir üzerinde çalışmakta olduğu Anayasa Değişikliği Paketi'nin ayrıntıları nihayet gün yüzüne çıktı. Hazırlanan taslağa göre Yargıtay, Danıştay, Anayasa Mahkemesi ve tüm yetkili mahkemeler lağvedilerek, hukuki konularda Samanyolu Televizyonu'nun "Gereği Düşünüldü" programı tek yetkili merci kılınacak. 

 
"Bildiğiniz gibi mevcut hukuki düzende tam bir kargaşa hakim. O savcının verdiği kararı beriki bozuyor, şu mahkemenin verdiği kararı öbürü temyiz ediyor, vay efendim birinin 10 yıl verdiğine bir başkası beraat kararı çıkartabiliyor. E haliyle en basit bir dava bile yıllar sürüyor. Hazırladığımız yeni anayasa taslağında öncelikli hedefimiz tüm mahkemelerin yetkilerini tek bir noktada toplayarak vatandaşı mağdur eden bu tip karışıklıkların önüne geçmek."
  
Yeni düzenleme sayesinde bir davanın reklamlarla birlikte en fazla 45 dakika süreceğinin de altını çizen Bakanlık sözcüsü, böylece hukukun gecikmesinden kaynaklanan mağduriyetlerin de son bulacağını belirtti. 
  
Açıklama sonrası basın mensuplarının sorularını yanıtlayan Güleryüz, Aileden Sorumlu Devlet Bakanlığı'nın da tamamen kaldırılmasıyla ilgili bir çalışma içinde olmadıklarını, bu görevin Flash TV'deki "Acı Umut" programının yapımcısı Yalçın Çakır'a devredileceğiyle ilgili söylentilerinse tamamen spekülasyondan ibaret olduğunu ifade ederek basın toplantısına son verdi.