Bodrum Belediyesi, Kalan Son Turistlerin de Kaçmaması İçin Önlemleri Artırdı: İlçenin Etrafına Mayın Döşeniyor... Ege Denizi'nde meydana gelen deprem ve devam eden artçı sarsıntılar nedeniyle tatilcilerin hızla terk ettiği Bodrum'da belediye turizmdeki kan kaybına dur demek için harekete geçti. Yabancı turist açısından zaten sıkıntılı bir yıl geçiren ilçede elde kalan yerli turistin de kaçmaması için önlemleri artıran Bodrum Belediyesi, Kaymakamlık ve İlçe Jandarma Komutanlığı'nın işbirliği ile ilçenin etrafını dikenli teller ve mayın tarlaları ile çevirmek için düğmeye bastı.  Konuyla ilgili olarak bir basın toplantısı düzenleyen Bodrum Belediye Başkanı İlhan Herkeciler, ilçenin güvenli olduğunu ve kimsenin tatilini yarıda kesmesine gerek bulunmadığını defalarca hatırlatmalarına rağmen ısrarla ilçeyi terk etmeye çalışan tatilcilere sert tepki gösterdi. "Arkadaş benim size yalan borcum mu var? Tehlikeli bir durum olsa en başta ben durmam zaten Bodrum'da. Canımızı sokakta bulmadık biz de. Ha noluyor? Evde değil de sahilde yatıyoruz ama zaten bu sıcakta dört duvar arasında uyumak da saçma. Onun dışında çatlak duvarların yanından geçerken de dikkatli olunduğu ve depreme denizde yakalanmamaya özen gösterildiği sürece Bodrum'da her şey yolunda." diyen Herkeciler, rezervasyonu bitene kadar kimsenin ilçeyi terk etmemesi için bundan böyle daha sert önlemler alınacağını ifade etti.  Kaymakamlık ve İlçe Jandarma Komutanlığı ile birlikte bu sabah bir toplantı yaparak Bodrum turizminin korunması için atılması gereken adımları masaya yatırdıklarını belirten Belediye Başkanı, toplantıdan çıkan sonuçları ise şu sözlerle aktardı: "İlk etapta Bodrum'dan çıkış istikametindeki kara yolları üzerinde denetimler başlatarak Kaymakamlık'tan çıkış izni almamış şahısları Bodrum'a geri göndereceğiz. Acil işi olan, parası biten önce Kaymakamlığa gidip durumunu anlatacak, ikna edebilirse çıkış belgelerini alacak. Bunun sonrasında Jandarmamızla birlikte ilçemizin etrafını karadan dikenli tellerle çevirerek, yüksek mevkilere gece görüş kabiliyetine sahip keskin nişancılar yerleştireceğiz. Dikenli tellerin ilerisindeki 300 metre derinliğinde bir hat boyunca da mayınlar döşenecek. Denizden de aynı şekilde yine 1 deniz mili açıktan başlayarak döşenecek su altı mayınlarıyla birlikte sahil güvenlik botlarımız ve SAT komandolarımız sürekli olarak devriye gezecekler. Yüzerek ya da tekneyle ilçeyi terk etmeye çalışanlara kesinlikle göz açtırılmayacak. Açıkça uyarıyorum, gördüğümüzü indiririz aşağı. Kolay değil öyle Bodrum'dan gitmek. Bunu herkes görecek!" İlçe etrafında alınacak önlemlerin dışında halen Bodrum'da bulunan bütün turistlerin de belirlenerek yerel halka tek tek zimmetleneceğini aktaran Herkeciler, sabah öğlen ve akşam olmak üzere günde 3 kez ilçe meydanında içtima alınacağını, eksik bir turist olması durumunda hesabının öncelikle zimmetlenen Bordumlu vatandaştan sorulacağını da sözlerine ekledi.