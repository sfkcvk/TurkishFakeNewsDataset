Paralel Yapıyla Mücadelede Tarihi Adım: Hakkında İmza Toplanan Zekeriya Öz Apartmandan Atılıyor... Paralel yapıyla mücadelede 17-25 Aralık savcı ve hakimlerinin meslekten men edilmesinin ardından kararlı adımlarına devam eden Hükümet, Zekeriya Öz'ün ikamet ettiği Dostlar Sitesi B-Blok'tan da önemli bir zaferle ayrıldı. Site içerisinde yapılan oylamada eski Savcı Zekeriya Öz'ün apartmandan gönderilmesi yönünde 16 dairelik binanın 15'inden EVET kararı çıkarken, pürüz çıkaran tek ev sahibi de Terörle Mücadele Bürosu'ndaki 4 saatlik sorgunun ardından ikna edildi. Gülen Cemaati ile mücadelede tarihi adımı atmak üzere hükümet tarafından görevlendirilerek Dostlar Sitesi B-Blok’tan imza toplayan heyet adına konuya ilişkin ilk açıklama AK Parti Konya Milletvekili Musa Yuloğlu’ndan geldi. Öncelikle duyarlılıklarından ötürü tüm B-Blok sakinlerine teşekkür eden Yuloğlu, “12 numara ufak bi pürüz çıkarttı ama Terörle Mücadele'deki arkadaşların özverili çabaları sonucu o da verdi imzayı” sözleriyle sürecin kimi aksiliklere rağmen başarıyla tamamlandığını aktardı.  HSYK'nın ardından bir darbe de yaşadığı Dostlar Sitesi'nden yiyen Zekeriya Öz konu hakkında henüz bir açıklama yapmazken, apartman yöneticisi Haldun Şimşar ise oylamanın son derece demokratik şartlarda gerçekleştirildiğine dikkat çekti.  ''Şunun altını çizmek isterim ki, kesinlikle ama kesinlikle baskı altında alınmış bir karar değildir'' ifadelerini kullanan deneyimli yönetici, Öz’e iletilmesine müteakip olarak gerekirse yargıya da taşınacak kararın gerekçesinde ise şu satırlar dikkat çekti; “… 14 numaralı bağımsız bölümde oturan kat maliki Zekeriya Öz isimli şahsın; dairesinin önünde sürekli olarak yığınlar halinde Zaman Gazetesi birikmesi, gece geç vakitlere kadar yüksek sesle Sungurlar dizisi izlenmesi ve haftasonları yasak olmasına rağmen balkonda Maceracı adlı şahısla birlikte mangal yapması nedeniyle apartman huzurunu bozduğu yönünde genel bir intiba edinilmiş, bu doğrultuda tüm kat maliklerinin katlımı ve oybirliğiyle tahliyesinin istenmesine karar verilmiştir...” Zekeriya Öz cephesinde olaylar gün içerisinde bu şekilde gelişirken, paralel yapının diğer kollarına da darbe üstüne darbe indirilmeye devam ediliyor. İşte, cemaatin önde gelen kimi isimlerine karşı verilen mücadeleden gündeme yansıyan satır başları; - 17-25 Aralık davalarının henüz görevden alınmayan tek resmi görevlisi Mübaşir Ahmet Oytan için bu sabah emeklilik kararı çıkarıldı. Henüz 32 yaşında olan emekli mübaşir kararı olgunlukla karşıladı. - Bu sabaha karşı çıkarılan torba yasa ile STV'nin popüler yüzlerinden Maceracı'ya ekran önünde et yeme yasağı kondu. Yasaya göre Maceracı, bundan böyle sadece ıspanak, pırasa, brokoli ve benzeri sebzelerle ekran karşısına çıkabilecek. - 17-25 Aralık soruşturmalarına ait tapelerin uzantısı mp3'ten waw'a çevrilerek ses kalitelerinde düşüş sağlandı.  - Gabon'dan yeni dönen Ayna programının sunucu ve kameramanı Atatürk Havalimanı Dış Hatlar Terminalinde "Ebola şüphesi" nedeniyle karantina altına alındı. - Oktay Usta’nın programını bitirip STV binasından çıkmasının ardından deep freeze’nin fişi çekilerek kışlık hazırladığı fasulyeler ve Trabzon’dan gelen halis tereyağı çürümeye terk edildi. - TRT Spor'da ''Hakan Şükür'ün Kaçırdığı Buz Gibi 20 Gol VTR''si yayına sokuldu.