Yabancı Para Birimleri Arasında İlk Kez TL'ye Karşı Değer Kazanan Zambiya Riyali, Halkı Sokaklara Döktü... Afrika'nın ekonomik sıkıntılarla boğuşan ülkelerinden Zambiya'nın para birimi Riyal, tarihinde ilk kez bir yabancı para birimi karşısında değer kazanarak sonunda şeytanın bacağını kırdı. Zambiya Riyali'nin Türk lirası karşısında %1,65'lik değer kazanması Zambiya sokaklarında halkın sevinç gösterileri ile kutlanırken Ekonomi Bakanı Konha Engonba yaşadıkları bu gururu ''Tam da para biriminden vazgeçip, takas işine mi dönsek derken ilaç gibi geldi bu haber. Gün bizim günümüzdür, gün Zambiyalılarındır'' sözleriyle ifade etti. Vatandaşlarla birlikte sokaklardaki kutlamalara katılan Zambiya ekonomi kurmayları başkent Lusaka'yı klakson sesleriyle inletirken, büyüyen ve gelişen Zambiya ekonomisi önünde artık kimsenin duramayacağını tüm dünyaya hep bir ağızdan haykırdılar. Yaşadıkları sıkıntılı günlerin ardından kara bulutların artık dağıldığını kaydeden Bakan Engonba, incik boncukla ekmek-süt takas edilen günlerden buralara gelmelerinin kolay olmadığının altını özellikle çizdi. "Valla ben kendi yaşamımda bugünü görmem, göremem diyordum ama resmen oldu. Şuraya bakın... Zambiya Riyali yukarı ok, TL aşağı ok... Ülkedeki tüm ekranları bu görüntüde durdurttum. Allah nazardan saklasın. Bunu başardık ya, artık önümüz ferah" sözlerini sarfederken gözyaşlarına hakim olmakta güçlük çeken deneyimli bakan, bugünün bundan böyle her yıl Zambiya Ekonomi Bayramı ve Milli Riyal Günü olarak kutlanacağını ilan etti. Bakan Engonba, Türk Lirası karşısında kazanılan bu zaferin Zambiya halkında rehavet yaratmaması gerektiğini kaydederken, ''Gerçi zaten rehavete girip de napacaklar. Neyse düşününce bi Zambiyalı'nın rehavete girme fikri de kulağa hoş gelmiyor değil aslında...'' diyerek şöyle devam etti: ''Şimdi Merkez Bankası'nın elinde nerden baksanız 15.000 Lira gibi bi meblağda stoğumuz var. Az buz para değil, o yüzden hemen acele bir karar da vermek istemiyoruz. Şimdi satsak zaten kardayız da, acaba Türkiye'de yapılacak Merkez Bankası toplantısını mı beklesek bilemiyoruz. Resmen bütün ekonomi kadrosu heyecan içinde, paranın kokusunu aldık. Hey gidi; uçaklarla kafamıza erzak atılan günlerden bugünlere geldik ya, ne diyelim... Teşekkürler Türkiye, teşekkürler Türk Lirası...'' Afrika'nın şirin ülkesindeki döviz paritesi coşkusu devam ederken, Türk Lirası'nın Zambiya Riyali karşısında değer kaybetmesi Türkiye tarafından da olumlu bir gelişme olarak değerlendirildi. Başbakan Yardımcısı Mehmet Şimşek, Türkiye'nin tüm dünyayı kendisine hayran bırakan dev bir ekonomik güç olduğunu belirtirken, Zambiya Riyali'ndeki artışın bölgeye ihracat yapmayı düşünen sanayicilerimiz için tarihi bir fırsat olduğuna dikkat çekti. Zambiya Riyali kaşrısında yaşanan tarihi değer kaybının ekonomiye nasıl yansıyacağı şeklindeki bir soruya ise gülerek yanıt veren Şimşek, ''Ehehe... Arkadaşlar şunu hala öğrenemediniz: Amerikan Doları, Euro veya Zambiya Riyali... İster insinler, ister çıksınlar, isterse de oldukları yerde stabil kalsınlar farketmez. Hepsi bize olumlu yansır, ekonomik başarımızı ve gücümüzü perçinler'' sözleriyle de ileriye dönük iyimser bir tablo çizdi.