Parti Yönetiminin İstifa Çağrılarına Sessiz Kalan Bayburt Belediye Başkanı'nın 2 Sene Önce Öldüğü Ortaya Çıktı... Ak Parti yönetimi tarafından "metal yorgunluğu" gerekçesiyle istifası istenen isimler arasında yer almasına rağmen kamuoyunun gündemine pek gelmeyen Bayburt Belediye Başkanı Ayhan Aybulgur'un 2 sene önce vefat ettiği ortaya çıktı. Haber, Ankara'da şok etkisi yaratırken, merhum belediye başkanı için bir taziye mesajı yayınlayan parti yönetimi 'Rahmetli düşündüğümüzden de yorgunmuş. Hizmetleri unutulmayacak. Mekanı cennet olsun...' ifadelerine yer verdi.  16 senedir Bayburt Belediye Başkanlığı görevini yürüten Aybulgur'a istifa talebinin 3 hafta önce iletildiğini belirten AK Parti sözcüsü Mahir Ünal, "Kendisine talebimizi e-mail yoluyla iletmiştik. Herhangi bir yanıt gelmeyince belki spam'e falan düşmüştür de görmemiştir diye bir de telefonda söyleyelim dedik. Acı haberi de o vesileyle eşinden öğrendik" derken, başta merhumun ailesi, Bayburtlular ve AK Parti camiası olmak üzere tüm sevenlerine baş sağlığı diledi.  Ayhan Aybulgur'un 2 sene önce 61 yaşında kalp yetmezliğinden ebediyete intikal ettiğini söyleyen Ünal, yerine atama da yapılmadığı için 2 senedir belediye başkanlığı görevinin vekaleten özel kalem müdürü tarafından yürütüldüğünü ifade etti. Ünal, bir soru üzerine merhumun koltuğunu bırakmamak için direndiği şeklinde bir düşüncenin kesinlikle akıllarına gelmediğini de sözlerine eklerken "Bizim parti kültürümüzde böyle bir şey olamaz. Ayrıca ortada öyle bırakılmayacak bir koltuk da yok. Neticede Bayburt'tan bahsediyoruz. Yani..." sözleriyle spekülasyonların asılsız olduğunu vurguladı.