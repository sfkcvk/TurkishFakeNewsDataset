CERN Deneyiyle İlgili de Söyleyecek İki Çift Lafı Olan Rasim Ozan Kütahyalı, Tam Olarak Kimi Şerefsizlikle Suçlayacağını Bulmaya Çalışıyor Şike yasasından Avrupa Birliği'ne, Kıbrıs sorunundan ABD’deki senato seçimlerine, sualtı hokeyinden ekici tütün piyasasına kadar her konu hakkında fikir üretebilen gazetecilik mesleğinin önde gelen ismi Rasim Ozan Kütahyalı, Avrupa Nükleer Araştırmalar Merkezi (CERN) tarafından Cenevre’de yapılan  deneyle ilgili olarak henüz net bir açıklama yapamamış olmanın sıkıntısını yaşıyor. Deneyle ilgili olarak "Şimdi ortada bi şerefsizlik olduğu muhakkak ama tam kim yapıyor o şerefsizliği onu daha bulamadım" diyen Kütahyalı, atomaltı parçacıklar konusunu biraz olsun çözer çözmez bu haysiyetsizlikleri yapanlardan 70 milyonun önünde hesap soracağını ifade etti.   

 

Canlı telefon bağlantısıyla katıldığı bir televizyon programında zaman zaman öfkesine yenik düşen deneyimli gazeteci, şu zamana kadar her konu hakkında en az 5000 vuruşluk yazıları yazabildiğini ve ekranda 2 ila 4 saat arası konuşarak bağıra bağıra hesap sorabildiğini hatırlattı. En son Van depremi ardından “depreme karşı yapısal güçlendirme”  ve “şike yasasının TCK’yla çelişen yönleri” hakkında iki haftada altı yazı yazdığını; bu süre zarfında üç ayrı televizyon programında “Fatih Terim’in Milan Baros tecihi” ile “Emre Belözoğlu’nun kadro dışı bırakılması” üzerine yorum yaptığını belirten Kütahyalı, CERN’deki o deneyin sorumlularından da eninde sonunda hesap soracağını, sadece birazcık zamana ihtiyacı olduğunu vurguladı. 

 

"Yanlış anlaşılmasın, CERN hakkında da bilgim var. Önemli bir kurum olsa gerek. Bilimsel şeyler yapılıyor. Orası net. Fizik, kuantum, zamanın göreceliliği meseleleri ama işte çok elle tutulur bir şeyleri yok. Örneğin şike diyorsun, bir telefon kaydı çıkıyor; Avrupa Birliği diyorsun binlerce sonuç çıkıyor Google’da; kimin şerefsizlik yaptığı üç aşağı beş yukarı belli oluyor lakin CERN’de olup bitenden bir halt anlamadık. Yöneticisi kim bunların? Şenes Erzik’le bir bağları var mı? Eyyamcılık yapılıyor mu? Türkiye olarak biz ne kadar ağırlığımızı koyabiliriz bu meseleye. Bunları değerlendirebilmem için somut bir şeyler olması lâzım. Her şey muğlak...”

 

“Haşa Tanrı parçacığı diyorlar. Onu mesela ilk diyen kim biliyo musunuz siz? Türkiye'de onu ilk diyen kim? Zamanı gelince hepsini açıklayacağım, ortalık sarsılacak. Öyle kafa karışıklığı yaratarak kimse beni susturabileceğini sanmasın. Ayrıca lütfen biri bana söylesin deney mi bu Allah aşkına? Topla bir sürü gözlüklü top sakallı adamı, getir yirmi otuz tane de Japon kat yanına, bir camın ardından bir boruyu saatlerce izlesinler, sonra da neymiş efendim, 'Biz deney yaptık, tarih yazdık.’ Kimse kusura bakmasın arkadaş, yemezler...”