2011 İçin Felaket Kotasını Dolduran Türkiye, Yılın Son 2 Gününe Rahat Giriyor Şırnak'ta 35 kişinin ölümüyle sonuçlanan hava saldırısıyle birlikte yıllık felaket kotasını dolduran Türkiye, geri kalan yaklaşık 48 saate endişeden uzak girmenin tadını çıkarıyor. Konuyla ilgili olarak İçişleri Bakanlığı'ndan yapılan açıklamada, şu andan itibaren 31 aralık gece 00.00'a kadar herhangi bir sıradışı gelişme beklenmediği vurgulanırken, "Bir şekilde bu seneyi sağ salim çıkarabilen vatandaşlarımız rahat olsunlar. Çok şükür 2011'i atlattık galiba" ifadelerine yer verildi.
 
 
 
Bir durum değerlendirmesi yapmak üzere basın mensuplarının karşısına çıkan Bakanlık sözcüsü Naim Duymaz, öncelikle meydana gelen talihsizlikten dolayı hayatını kaybeden vatandaşlara Allah'tan rahmet diledi. İnsan olan her yerde hata olabileceğini ancak insansız hava uçağından kaynaklı bir yanlışlığı kendilerinin de beklemediğini ifade eden Duymaz, "Şu an için tek tesellimiz bu felaketle birlikte 2011 için doğal afet, felaket ve toplu ölüm kotasını doldurmuş olmak oldu. Bu saatten sonra daha da bir şey olmaz artık" diyerek rahatlatıcı mesajlar verdi.  
 
 
 
Yılın son günlerine kadar felaket kotasının dolmaması nedeniyle diken üzerinde olduklarını belirten Bakanlık Sözcüsü, "Şunu bir onbeş gün, 1 ay falan önce doldursaydık daha iyiydi" derken, vatandaşların otoyolda hız yapmaktan bungee jumping'e, ekstreme sporlardan yeni yıla Taksim'de girmeye kadar bir çok tehlikeli aktiviteyi 2011'in son anlarına kadar gönüllerince deneyebileceklerini müjdeledi.  
 
"Çünkü malum, önümüzdeki yıla da pek bir şey kalmadı. Maalesef, 2012'de sayaç sıfırlandığından yine her şey kaldığı yerden devam edecek. Tabii biz devlet olarak çeşitli önlemler almaya çalışırız, elimizden geldiğince bir şeyler yaparız fakat ne olacağını kestirmek inanın bizim için de güç. Şimdilik planımız, yaşanacakların felaket boyutuna varmaması için birtakım önlemler almak ancak baktık olmuyor, en azından felaket kotasını erkenden doldurmak için hepten koyverebiliriz de, bilemiyoruz..."
 
 
 
Konuşmasında, önümüzdeki yıl için alınacak önlemlerden de bahseden Basın Sözcüsü Naim Duymaz, öncelikle vatandaşların toplu halde bulunmasına bazı sınırlamalar getirmeyi planladıklarını söyleyerek Van depremini örnek gösterdi: "Bakın orada da aynı durum söz konusu. Gereksiz bir yığılma var. Tabii deprem takdir-i ilahi ancak kendimize şunu da sormamız lazım; O kadar insan Van'da toplanmasa, felaketin boyutu böyle büyük olabilir miydi? " 
 
Yapılan fizibilite çalışmaları sonucu her 20 metrekareye, 1 vatandaş düşecek şekilde ülkeye homojen bir şekilde dağılınması halinde toplu ölümlerin büyük ölçüde önüne geçileceğini belirten Bakanlık sözcüsü, son olarak "Tamam, yaşananlardan sonra biz de üzülüyoruz ancak insanlarımız da biraz özen göstersinler. Basit bir yanlışlık, orta şiddette bir deprem, askeri bir hata, onlarca, yüzlerce cana maloluyor. E sürekli birlikte dolaşırsanız devlet size ne yapsın? Yerimiz de dar değil, çok şükür kocaman, ferah ülkemiz var, niye tıklım tepiş geziyoruz?" diyerek kamuoyunu bu konuda biraz daha hassas olmaya davet etti.