Dışişleri'ne Çağrılan Büyükelçilerin Sıra Tartışması Yumruklaşmaya Dönüştü. Yaralılar Var... Türkiye'nin sorun yaşadığı ülkelerin Ankara Büyükelçileri'nin Dışişleri Bakanlığı'na ziyaretleri yoğun bir şekilde sürerken, izdiham nedeniyle zaman zaman tatsız olaylar da yaşanıyor. Bu sabah sıra tartışması yüzünden tartışan İsviçre ve Norveç temsilcilerinin karşılıklı ağız dalaşı yumruklaşmaya dönüştü... Üzücü olay sabah saatlerinde Dışişleri Bakanlığı önündeki uzun Büyükelçi kuyruğunda yaşadı. Görgü tanıklarının ifadesine göre işlerini bir an önce halledebilmek için sabahın erken saatlerinden itibaren Bakanlık binası önünde kuyruğa giren Büyükelçiler, mesai saatinin başlamasını beklemeye başladılar. Saat 09 sularında kınama ve nota verme işlemleri için geliş sırasına göre Büyükelçiler'in Bakanlığa alımı başlarken, ilk olarak Bulgaristan Büyükelçisi Nadejda Neynski'nin adı okundu.  Bir kaç kez anons edilmesine rağmen ortada görünmeyen Neynski'nin, Bulgaristan Hükümeti tarafından Türkiye'yi protesto etmek için bir süre önce Sofya'ya çağırıldığının anlaşılmasıyla birlikte sıradaki diğer isim olan İsviçre Büyükelçisi'ne geçildi. İsviçre Büyükelçisi Walter Haffner kapıya doğru hareketlendiği sırada araya giren Norveç Büyükelçisi Vegard Ellefsen "Yalnız ayıp olmuyor mu? Ben bu İsviçreli arkadaştan daha önce gelmiştim, sıradakiler şahit" diyerek duruma itiraz etti. Ellefsen'e Almanya, Danimarka ve Yunanistan Büyükelçileri de destek verirken, Haffner "Ne alakası var ya? Ben sabah 5'ten beri buradayım arkadaşım. Bi ara simit almak için ayrıldım yerimden, siz ona denk geldiniz heralde. Hatta tam o sırada Hollanda Büyükelçisi geldi, ona da simit aldım gelirken. Aha sorun isterseniz" diyerek topu Hollandalı Daan Feddo Huisinga'ya attı. Huisinga, kendisinin Büyükelçi değil Maslahatgüzar olduğunu, Türkiye ile Hollanda'nın son krizden sonra Büyükelçileri karşılıklı geri çektiğini belirterek Haffner'i düzeltirken, "Ama diğer kısmnı doğru söylüyor, ben geldiğimde buradaydı bu arkadaş. Yerime 5 dakka bakar mısın diye rica etti" sözleriyle İsviçre temsilcisinin ifadesini doğruladı. Norveçli Ellefsen'in Huisinga'ya "ya bırak, bozacının şahidi şıracı" şeklinde yanıt vermesiyle birlikte ise ortamda sinirler iyice gerildi. İki ülke temsilcisinin "Sen kime yalancı diyon?", "Sana diyom var mı?" şeklindeki karşılıklı atışması sırasında araya giren İsviçre Büyükelçisi Haffner, "Yaa bırak hocam bu vikingle muhatap olma" diyerek Hollanda Maslahatgüzarı'nı kenara çekmeye çalışırken Norveçli Ellefsen, "Sen hiç viking dayağı yememişsin belli ki" diyerek bu kez Haffner'in üzerine yürüdü. İki büyükelçi bir anda birbirine girerken, araya giren Danimarka, İran, Yunanistan, Almanya, San Marino ve Belçika Büyükelçileri kavgayı Dışişleri güvenlik personelinin de yardımıyla güçlükle ayırdılar. Yaşanan tatsızlığın ardından her iki taraf birbirinden şikayetçi olurken, Dışişleri Bakanlığı'ndaki kınama, izahat isteme ve nota verme işlemleri de yaklaşık yarım saatlik bir aksamanın ardından tekrar başladı. Olayla ilgili olarak basına değerlendirmelerde bulunan Dışişleri Müsteşarı Orhan Alabayır ise "Arada bir sıra tartışmaları oluyordu ama hiç bu kadar büyümemişti. Üzüldük tabii biz de. Gönül isterdi hiç yaşanmasın" ifadelerine yer verdi. Dışişleri'ndeki kınama kuyruklarının bir süre daha devam edeceğini belirten Alabayır, karışıklıkların önüne geçilmesi için bankalardaki sıramatik tarzı numaralı bir sisteme geçiş için çalışmaların yapıldığını da sözlerine ekledi.