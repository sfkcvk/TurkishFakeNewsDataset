Mahalledeki 32 Dükkanın Tamamının Çiğ Köfteci Olmasının Ardından Ankara Ayrancı Güvenevler’de Ekonomik Yaşam Durdu Yaklaşık 4 sene önce yakınlarında açılan ilk çiğköfteci dükkanını büyük bir coşkuyla karşılayan Ankara Ayrancı Güvenevler Mahallesi sakinleri geçen süre içerisinde kavuştukları 32 çiğköfteciyle beraber resesyona girdi. Dünya tarihinin ilk mahalli resesyonunu yaşayan vatandaşlar yardım eli bekliyor. İlk çiğköftecisiyle 2013 yılında tanışan Ankara Ayrancı’ya bağlı Güvenevler Mahallesi'nde zamanla 32 dükkanın tamamının çiğköfteciye dönüşmesiyle birlikte baş gösteren sorunlar ekonomiyi durma noktasına getirdi. Güvenevler Mahallesi Muhtarı Yalçın Özbekçay “Valla etsiziydi, efendime söyliyim tabelasında o tuhaf adamın olduğuydu derken açılan her çiğköftecide meğer adım adım yıkıma yaklaşmışız” sözleriyle yaşananları aktardı. Muhtar Özbekçay açıklamalarına şöyle devam etti: “Mahallemizde şu an çiğköfte dışında satın alınabilecek hiçbir şey yok. Dolayısıyla üzülerek ifade ediyorum ki para da geçmiyor bir süredir. 32 dükkandan 31 tanesi çiğköfteciyken iyi kötü bir takas ekonomisi dönüyordu. Çiğköfte verip kalan tek dükkan olan bakkaldan ekmek falan alabiliyorduk. Fakat ne oldu? Bakkal gayrisafi çiğköfte fazlası verdi. Elinde para olmadığı için o da toptancıya çiğköfte takası teklif etmiş, kabul edilmemiş. Öyle olunca stoklarını eritmek için mecburen dükkanı çiğköfteciye çevirdi. Bu andan itibaren de Türk Lirası çiğköfte karşısında sert bir düşüş yaşayarak hızla eridi. Bizim yeğen Hacettepe’de iktisat okuyor. Ona anlattım ‘Dayı siz resesyona girmişsiniz, Allah kurtarsın’ dedi.” Mahalle sakinleri de aniden duran ekonomik yaşam karşısında çaresiz. Yetkililerden yardım talebinde bulunan Güvenevlerliler’in mikrofonlara yansıyan görüşleri şöyle oldu:  Şu an geriye tek bir çıkış yolu kalmış durumda, muhtarımızı cumhurbaşkanına yollamak. Katar’a kadar yardım gönderen devletimiz inanıyorum ki bizleri de yalnız bırakmayacaktır. Ancak rica ediyoruz çiğ köfte yollamasınlar. Kusucaz artık...  Önce ‘Her ayın 15’i çiğköfte günü’ dediler. Sonra o birden haftada 1 oldu. Ardından 2, 3, derken Güvenevler’de çorba pişmez, kazan kaynamaz hale geldi. Yemin ederim bulgur yemekten aha bak damağım toynağa dönmüş durumda. Benim gül gibi nalbur dükkanım vardı. Ne için girdim bu işe? Kimin için girdim?  Son nakitlerini dışarıdan gıda almaya kullananlar hariç komple bitmiş durumdayız. Dışarıdan misafir falan geldiğinde iyi kötü çay, ekmek getiriyor… Bu da çok duyulmasın yalnız… Yerler beni, yemin ederim mahalle yaşlı dolu zaten Walking Dead’deki gibi yerler.