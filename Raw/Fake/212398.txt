Gezi Parkı Olaylarının Nedenini Başbakan'a Bir Türlü Anlatamayan Hükümet, Rotayı Yabancı Hocaya Çevirdi... Yaklaşık bir haftadır süren Gezi Parkı olaylarının neden kaynaklandığını bir türlü anlayamayan ve bunu her konuşmasında dile getiren Başbakan Recep Tayyip Erdoğan'a durumu izah etmek için hükümet yetkilileri seferber oldu. Konuyu piyesle aktarmaktan, resimli anlatıma kadar her yolu deneyen AKP'li vekil ve bürokratlar Başbakan'ın halen "cehaaapeeee, marjinal gruplar, fidansa biz de diktik" seviyesini aşamadığnı ifade ederlerken, yurt dışından getirilecek bir yabancı hocaya da camia sıcak bakıyor. Başbakan'a konunun aslında tam olarak ne olduğunu açmakta bir hayli zorlanan AKP'nin önde gelen isimleri, Recep Tayyip Erdoğan'ı kızdırmamak adına öncelikle ufak bir piyes düzenledi. Piyes’te İçişleri Bakanı Muammer Güler'in Maki’yi, Suat Kılıç’ın Çamı, Bülent Arınç’ın ağlayan ağacı ve Çevre ve Orman Bakanı Erdoğan Bayraktar'ın da “Aman Ormancı Canım Ormancı”yı canlandırması üzerine oldukça neşelenen ama olayı çok da çözemeyen Başbakan, özellikle maki rolü sebebiyle Muammer Güler'i tebrik etti. Piyesle anlatımın başarısız olmasının ardından olayları bir de resimli şekilde anlatması için Salih Memecan kozunu oynayan AKP'li kurmaylar, deneyimli karikatüristi Başbakanlık binasına çağırdılar. Gezi Parkı'ndaki olayları ilk gününden itibaren resmederek Tayyip Erdoğan'a aktaran Salih Memecan, Başbakan'ı kahkaha krizine sokmayı başarsa bile yine de yaşananları anlamasına yardımcı olmaktan çok uzaktı. Bir ara Başbakan'ın, "Ulan Salih ne alem adamsın, ölücem ya. Tamam yeter hahhaha" diyerek huzurundan uzaklaştırdığı karikatüristin gitmesiyle birlikte ise AK Parti'de gözler yabancı hoca arayışına çevrildi. Salih Memecan' hamlesinin de başarısızlıkla sonuçlanmasının ardından rotayı yabancı hocaya çevirdiklerini belirten AKP Basın Sözcüsü Nedim Uyudur ise gündemlerinde 3 önemli ismin olduğunu belirtti. ABD'li ünlü pedagog ve çocuk gelişimi uzmanı Prof. Dr. Steven Harris, Alman psikayatri camiasının deneyimli ismi Otto Rehmer ve Alzheimer konusundaki çalışmalarıyla 2009 yılında nobel tıp ödülüne layık görülen başarılı Çek nörolog Slavoj Nezdek'le temasların  sürdüğünü belirten Nedim Uyudur, "Umarız en kısa süre içinde, en doğru isimle anlaşarak Sayın Başbakan'a Gezi Olayları hakkında hiç değilse bir fikir verebiliriz" dedi. 3 hoca adayıyla da imzaya çok yakın olduklarını müjdeleyen Basın Sözcüsü, "En geç Başbakan'ın Afrika gezisi dönüşünde yeni hocanın ismini açıklamak istiyoruz. Tebdil-i mekanda ferahlık vardır derler, belki Fas'ta deniz havası falan da zihni açar diye umuyoruz. Dönüşte bakıcaz, durumun vehametine göre üç hocayı birden de alabiliriz. Çok şükür maddi sıkıntımız yok" derken, Erdoğan'ın yine de durumu anlamaması halinde ise biraz daha geriye giderek oyun hamuru ve lego seçeneklerine yöneleceklerini sözlerine ekledi.