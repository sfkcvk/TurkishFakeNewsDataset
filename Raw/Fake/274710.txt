Barda Değişik Bir İçki Söyleyen Bir Genç Daha ‘‘Bi yudum tadına bakıyım mı?’’ Çetesi Tarafından Sarıldı Dün akşam arkadaşlarıyla beraber gittiği barda, herkesin tercihinin aksine “Ya ben bir Kozel alabilir miyim?” diyerek bir anda ilgi odağı haline gelen Arda Ülgen (25) zorlu anlar yaşadı. Masalarda farklı içkiler söyleyenleri tespit ederek bir anda etraflarını saran bar çetesinin hücumuna uğrayan Arda, ilk şişeden henüz tek bir yudum dahi alamazken, en son barın girişi civarında görülen biradan halen haber alınamıyor.  Türkiye’nin kanayan yaralarından olan ‘Değişik içki otlakçıları çetesi’ bir kez daha ocaklara ateş düşürdü. Dün 21:30 sularında arkadaşlarıyla birlikte Taksim’de bir bara giden Arda Ülgen’in herkes yerli bira söylerken Çek birası istemesiyle başlayan olaylar, bir anda kontrolden çıktı. “Çek dediğimi mi duydular, kokusunu mu aldılar bilmiyorum aniden başıma üşüştüler. Önce kendi masamdaki arkadaşlarım ‘Ooo Arda bir yudum ver de dostluğumuz pekişsin’ diyerek içmeye başladı. Sonra gelenin gidenin arkası kesilmedi. Hayatımda görmediğim adamlar ‘birader bi yudum versene şundan bakalım nasılmış’ diye birayı elimden çekiştirdi. İzdihamdan boğuluyordum bir ara” sözleriyle yaşananları aktaran Ülgen, şişenin akıbeti konusunda endişeli olduğunu ifade etti. Değişik bira içme kararından yılmadan bir ikinci şişe daha söylediğini belirten talihsiz genç, o biranın da gelmesiyle beraber oturdukları bardan Galatasaray Lisesi’ne doğru kuyruk oluşmaya başladığını kaydetti. Ülgen, o anları şu sözlerle aktardı: “Ya aslında ne yalan söyliyim hoşuma da gitmedi değil. Neticede bir gecede hepi topu 5 kişiyle falan konuşabilecekken birden neredeyse Taksim’in yarısıyla sohbet etmiş oldum. İstiklal’de parmakla gösteriyorlar beni. Meğer ne çok ortak yanımız varmış insanlarla da, olay benim bira otlatmama bakıyormuş. Haftaya gerekirse bir daha yaparım, nedir yani. Şurda bir Çek birası açsam, anında 10 kişi toplanır onun muhabbetine. Bundan sonra yalnız içmek yok artık!” Olay hakkında kısa bir değerlendirmede bulunan bar işletmecileriyse durumdan memnun olduklarını kaydettiler. Özellikle Türkiye’ye yeni giren biraların halka tanıtımında Arda gibi cesur yüreklerin son derece önemli olduğunu vurgulayan bar sahibi Mehmet Tufancı(36) “Bakın her 4 masadan 1 tanesinde mutlaka böyle bir arkadaşımız çıkar, gidip menüdeki en ilginç içkiyi bulur. Eh, bu işin doğası gereği de etrafı bir anda sarılır. Bir Afrika savanında kaplanların önünden katırlar geçerken aniden zebra gibi beliriyorsunuz. Aynı hesap...” dedi.  Arda gibi vatandaşlar sayesinde vatandaşların arada bir değişik lezzetler tatma şansına eriştiklerinin altını çizen bar sahibi Tufancı, gece boyunca kendi mekanından toplamda 417 adet selfie’nin sosyal medyaya salındığını da sözlerine ekledi. “Arkadaşlar buyurun adisyonlar ortada, Arda’nın ilk birayı söylemesiyle birlikte fotoğraf paylaşımı tavan yapmış. Değişik bir şişe gören 417 farklı kişi hemen selfie çekip yayınlamış. Dikkat ederseniz tamamı aynı şişe. Dolayısıyla bir bira parasına 417 kişi mutlu oldu fena mı?” diyen Tufancı, konuşmasının ardından gazetecilerin de birer yudum tadına bakması için bir şişe Kozel açarak ikramda bulundu. Bar sahibinden gelen şişeyi kaparak bir anda koşmaya başlayan muhabir ve diğer gazeteciler arasındaki nefes kesen kovalamaca, halen Taksim’in arka sokaklarında sürüyor.