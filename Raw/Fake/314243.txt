Yılın İlk Kar Uyarısını Yapan Meteoroloji’de Yine Anlamsız Bir Coşku Var: ''Aşırı soğuk olacak olum, g.tünüz donacak!'' Uzun süreli sessizliğini bugün kar uyarısıyla bozan Meteoroloji Genel Müdürlüğü’nde yine anlamsız bir sevinç ve coşku hakim. Konuyla ilgili olarak Genel Müdür Yardımcısı’ndan gelen ilk açıklama, sıcaklıkların hızla düşeceği uyarısıyla başladı ve gittikçe çirkinleşti: “Öyle bi soğuk olacak ki içlik miçlik unutun... s.ki tuttunuz diyorum ya ahahaha” Her yıl ilk kar uyarısıyla birlikte anlamsız bir coşkuya bürünen Meteoroloji Genel Müdürlüğü’nde 2016 kış sezonu resmen başladı. Yurt genelinde yılın ilk kar yağışını beklediklerini bu sabah açıklayan Genel Müdür Yardımcısı Rasim Yunak, ayrıca 10 dereceye varan ani sıcaklık düşüşleri görüleceğini de dile getirdi. Bu sözlerinin ardından içinden taşan mutluluğa engel olamadığı gözlenen Yunak, “Bu akşamdan itibaren başlıyor olum bu iş. Şakası yok. Aylardır yok ‘Kışı özledim’, yok ‘Sıcaklar bitmek bilmedi’ diyenleri görücem ben. Hava durumu lan bu, meteoroloji olum, adamı zıbartır. Ahah malsınız ya hepiniz” şeklinde devam etti. Genel Müdür Yardımcısı açıklamalarını “Biz meteorologuz abicim, ne zaman ne olacağını önceden biliyoruz. Açık söyliyim bize giren çıkan olmaz. Siz kendinizi kollayın” şeklinde sürdürürken, kurum çalışanlarından da yoğun alkış aldı. Yunak’ın Karadeniz’in iç kesimlerine, Trakya'nın kuzeyine ve Doğu Anadolu’nun yüksek kesimlerine özel olarak sövmesiyle salondaki coşku da doruğa ulaştı. O esnada kurumun Marmara Bölge Müdürlüğü çalışanları gömleklerinin altına giydikleri ‘İstanbul Kar Yağışlı -7’ t-shirtlerini çıkarttı. Bölge müdürlüğü ekibinin “Beni yak, kendini yak, kombiyi yak” uyarlamasına da tüm salon adeta haykırarak eşlik etti. Kutlamalara halay çekerek devam eden kurum çalışanları içerisinden bir grupsa gazetecilerle sürtüşme yaşadı. İddialara göre bir kurum çalışanının “Hadi gidin lan Beylikdüzü’nde kapanan karlı yolları çekin, Çamlıca’da kaza haberi için dikilin saatlerce. Hadi naş!” şeklinde bağırması üzerine basın mensupları tepki gösterdi. Gerilimin büyümesi üzerine gazeteciler yaka paça salondan çıkartılırken, haber yayına hazırlandığı esnada içeriden “Dolu geliyor dolu yalele yalele, Kalktı Meteoroloji’nin kolu yalele” şeklinde tezahüratlar gelmeye devam ediyordu.