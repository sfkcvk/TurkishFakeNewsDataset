Erdoğan'ın ''Kurtuluş Savaşı'' Temalı Kampanyası İçin Yunanistan'dan Sipariş Edilen 50.000 Kişilik İşgal Gücü izmir'e Ulaştı... Başbakan Erdoğan'ın önce Samsun'a ayak basıp ardından Erzurum'a geçerek başlattığı "Kurtuluş Savaşı" temalı Cumhubaşkanlığı seçim kampanyasının finali için hazırlıklar da tüm hızıyla sürüyor. Seçim kampanyası kapsamında İzmir'i işgal edip 10 Ağustos'tan bir kaç gün önce bizzat Erdoğan tarafından denize dökülecek olan 50.000 kişilik temsili Yunan ordusu bu sabah şehre giriş yaparken, geçici olarak Antep ve Maraş çevresine yerleştirmek üzere Fransız arayışında ise maddi pürüzler nedeniyle henüz bir mesafe kat edilemedi.  Erdoğan'ın Sivas Kongresi ve Amasya Tamimi'nin ardından miting programının son ayağında ziyaret edeceği İzmir'de bugünlerde tatlı bir telaş hakim. Kampanyanın konsepti gereği Yunanistan'dan sipariş edilen 50.000 kişilik işgal kuvveti bu sabah Gültepe civarında kurulan çadırkente yerleştirilirken, kafile saldırı emri için yetkililerden gelecek işareti bekliyor. Yunan ekip adına basın mensuplarının sorularını yanıtlayan Nikos Kiryakos(36), hem 2 yıldır işsiz olduğu için, hem de "lan belli mi olur bu sefer belki..." düşüncesiyle teklifi kabul ettiğini belirtirken, görevle ilgili olarak kendilerine de şu ana dek fazla bir bilgi verilmediğini ifade etti. Ekibe "şimdi biraz dinlenin, biz emir verince harekete geçersiniz. Hedef valilik binasına bayrak çekmek. Kafanıza göre takılın, bi yerleri yakıp yıkmak isterseniz hiç çekinmeyin. Zaten bize oy vermiyor bunlar" dendiğini söyleyen Kiryakos, basın mensuplarının ısrarlı sorularına rağmen 1 aylık sözleşme karşılığı aldığı ücreti açıklamaktan kaçındı.  İzmirliler arasında nostaljik bir heyecan yaratan gelişme, Ege'nin karşı yakasında ise farklı tartışmalara yol açtı. Özellikle Yunanistan basınında eleştirilerin odağı haline gelen Savunma Bakanlığı, olayın ülkeye döviz getirecek bir yaz animasyonu olarak düşünülmesi gerektiğini savunurken, akşam saatlerinde bir basın toplantısı düzenleyen Maliye Bakanı Yannis Sturnaras da "Fena mı oldu işte, 50 bin kişiye bir anda istihdam yaratıldı. Gidecekler orada 'turuncu bayrakları kaldırıyoruz' denince kaldıracaklar, 'sıra mavilerde' denince öbürünü kaldıracaklar. Bi tek sonunda minik bi denize dökme ritüeli var. Eh seçim Ağustos'ta halloluyor zaten, sıcak hava bi şey olmaz" sözleriyle hükümetin politikasına destek verdi. "Kurtuluş savaşı" kampanyasının yaratıcılarından Ak Parti Organizasyon ve Halkla İlişkiler Sorumlusu Süleyman İncesulu da basına yaptığı açıklamada her şeyin kusursuz yürümesi için titizlikle çalışıldığını belirterek kampanya hakkında şu bilgileri verdi: "Hazırlıklarımız tüm hızıyla sürüyor arkadaşlar. Bildiğiniz gibi Yunanlılar sağ salim bugün ulaştı kıyılarımıza çok şükür. Biz istesek bunu çok daha ucuza elimizdeki Suriyeli misafirlerimizle de halledebilirdik ama seçmenimizin gerçekten bir Kurtuluş Savaşı verildiğine ikna olması için hiçbir masraftan kaçınmayıp orjinal Yunan getirttik. Hatta bunu şimdi açıklamak istemiyordum ama madem konusu açıldı, orduya komutanlık etmesi için sevilen sanatçı Fedon'la da temas halindeyiz. İnşallah onu da önümüzdeki günlerde duyuracağız. Ayrıca sürprizlerimiz daha bununla da bitmiyor. Ankara'da Dikmen sırtlarında karşılama için Belediye Başkanımız Melih Gökçek'in dev seğmen kedi hazırlama süreci devam ediyor. Bi tek şu Kocatepe'de kar üstünde yatış pozu yaza denk geldiği için zor gibi. Onu da bakalım Yeni Türkiye'ye yakışır biçimde bir AVM terasına yatış olarak resmedebiliriz. Neticede gece orası da serin olur..." İncesulu, seçim kampanyasının özellikle Ak Parti seçmeniden geçer not aldığını belirtirerek, anketlerin de bu konuda kendilerini cesaretlendirdiğini ifade etti. "Seçmenlerimiz daha evvel de Kurtuluş Mücadelesi temalı seçim kampanyasının kendilerini oldukça heyecanlandırdığını ancak tam olarak neyden kurtulunduğu konusunda kafalarında  bazı soru işaretleri olduğunu belirtiyorlardı. En azından şimdi denize dökülecek bir grup Yunan bulunmasıyla bu eksikliği de gidermiş olduk..." diyen Ak Parti Halkla İlişkiler sorumlusu, çalışmanın seçim sonuçlarına da olumlu bir şekilde yansıyacağını iddia etti.   Bir soru üzerine Erdoğan'ın ziyareti öncesinde Erzurum ve Kars'ın Ruslar tarafından işgalini ayarlamak üzere de yoğun bir şekilde uğraş verdiklerini belirten İncesulu, "Bu aralar Ukrayna konusuyla meşgul oldukları için temsili de olsa 2. bir cephe açmaya sıcak bakmadıklarını belirttiler, biz de anlayışla karşıladık. Onun yerine şu an Antalya'da bulunan Rus vatandaşlarıyla görüşüp belki Alanya civarında bi işgal olayı tertiplenebilir. Yeterli sayıda güçleri mevcut o bölgede, isteseler 2 günde zaptederler. Biz de miting zamanı gider hepsini kaldıkları otellere geri yollarız..." diyerek önümüzdeki günlerde Türkiye'yi farklı sürprizlerin beklediğine işaret etti. Erdoğan'ın seçim kampanyası tüm heyecanıyla sürerken, akşam saatlerinde Çanakkale'den gelen acı bir haber ise coşkuya bir nebze de olsa gölge düşürdü. Kurtuluş savaşı heyecanıyla çanakkale boğazından geçen Romen bandıralı kuru yük gemisini batırmak üzere harekete geçen Ak Parti gençlik kolları üyesi bir grup, kaldırmaya çalıştıkları dev top mermisinin altında kaldı. Gruptan 6 kişinin Çanakkale Devlet Hastanesindeki tedavileri sürerken, Ak Parti Genel Başkan Yardımcısı Bülent Arınç "Gerçi Çanakalle destanı Kurtuluş Savaşı'nda yazılmamıştı ama yine de bu değerli gençlerimizi heyecanlarından ve iyi niyetlerinden dolayı kutluyorum. İnşallah seçime kadar en azından sandığa gidebilecek derecede sağlıklarına kavuşurlar" diyerek geçmiş olsun mesajı gönderdi.