Kişisel Gelişim Kitaplarıyla Başarıya Ulaşabilen İlk Ofis Çalışanı, Başarısının Sırrını Paylaştı: "Kişisel gelişim kitabı yazın" İlk kitabı "Ofisteki Dahi-Kendini Keşfet" ile büyük ilgi gören Kişisel Gelişim Uzmanı Candaş Ataman, kitabının 20. baskısı şerefine düzenlenen imza gününde okurlarıyla buluştu. Geçen seneye kadar kendisinin de kişisel gelişim, etkili iletişim, insanları tanıma ve etkileme bilmemnesi gibi kitaplara para döken sıradan bir ofis çalışanı olduğunu belirten 34 yaşındaki genç yazar, "Yaklaşık 10 yıl süren bu içsel yolculuğumun ve kendimi tanıma sürecimin sonunda ne içimdeki çocuğa ulaşmayı ne de gizli enerjimi ortaya çıkıp kariyerimde yükselebilmeyi başarabildim. Sinirden kitapları yakmaya kalktığım bir akşam eşim 
bana 'Yapma Candaş, onlara dünya kadar para saydın, yazık günahtır' diyerek beni durdurmaya kalkınca kafamda bir ışık yandı..." sözleriyle kendisini zirveye taşıyan ilk kitabının ortaya çıkış öyküsünü anlattı. 
 
 
 
Her şeyin bundan 10 sene önce başladığını söyleyen başarılı insan Candaş Ataman, "5 adımda liderliğe giden yol" adlı seminerle çıktığı yolculuğun tüm ayrıntılarını okurlarıyla paylaştı. O seminerin ardından, taş çatlasın en fazla 6-7 adımda zirveye çıkacağına ikna olduğunu belirten Ataman "Belki o 6-7 adım konusunda yanıldım, içsel yolculuğum tahmin ettiğimden fazla sürmüş de olabilir. Hatta bu süreçte bazen umutsuzluğa düştüğüm zamanlar bile oldu ancak her şeye rağmen pozitif düşünerek, evrenin benim için iyi bir planı olduğuna inancımı sürdürerek ve tabii biraz da şans ile işte şimdi olduğum noktaya kadar geldim. Daha ilk kitabımda çok güzel bir satış rakamına ulaştım ve çok şükür iyi de para kazandım. Şimdilik anca bugüne kadar yaptığım masrafı çıkarmış olsam da, bundan sonraki kitabımla kar etmeye de başlıycam inşallah" diyerek düşünce gücü ile başardıklarını ortaya koydu.
 
 
 
"Pembe kömür", "Lehman Brothers’tan piyasada ayakta kalmanın yolları", "Kaç beden dili biliyorsunuz?", "Düşünce gücüyle düşünme" gibi birçok yayına servet ödemekten çekinmediğini ve başarıya giden yolda kimsenin masraftan kaçmaması gerektiğinin altını çizen Ataman, 32 lira değerindeki imzalı kitabını almaya gelen hayranlarına hikayesini anlatmaya şu şekilde devam etti:
 
"Ben de bir zamanlar, sabah 8 akşam 6 bir ofiste çalışan sıradan bir beyaz yakalıydım. Basit bir satın alma elemanı iken tanıştığım kişisel gelişim mucizesiyle önce kendime hedef koydum, sonra da o hedefe doğru emin adımlarla yürüdüm. Amacım belliydi, en kısa süre içinde satın alma müdürü olacaktım. Artık fazla düşünmekten ya da aşırı konsantrasyondan mı nedir bir türlü varamadım o hedefe. Zaten daha bu işlerle uğraşıp da bir şey olanı görmemiştim ömrü hayatımda. Ama işte tam da her şeye lanet edip, evdeki kitapları yakmak üzereyken kitaplıktaki en ucuz gelişim kitabının 20 lira olduğunu farketmemle kafamda birden ışık yandı. Hemen kaba bir hesap yaptım, şu kitabın aynısını ben yazsam, şu kadar olsa, şu kadar satsa diye falan derken, hiç vakit kaybetmeden bilgisayarımın başına geçtim. Hayat öyle bilinmezlerle doludur ki bazen her şeyden vazgeçerken o sana gülümseyerek sürprizini sunar: Evet, ben artık bir yazar olmalıydım."
 
 
 
Yaşadığı ani aydınlanmanın ardından bir hafta gibi kısa bir süre içerisinde biraz kendi tecrübelerini aktararak, çoğunlukla da okuduğu kitaplardaki önemli detayları copy-paste ederek ilk eserini tamamladığını anlatan Ataman, Ofisteki Dahi'nin bizzat kendisi olduğunu da söylemekten çekinmedi. Tüm bunların, uzun yıllardır gösterdiği emeklerin karşılığı olduğunu da kaydeden genç yazar, "Her sabah kalkar kalkmaz aynaya bakıp gülümseyerek, hiç tanımadığın insanlara günaydın diyerek, konuşurken karşımdakinin omzuna dokunarak, ofiste iş yapmak yerine %100 düşünmeye çalışarak geçen zorlu günler neyse ki bir şeye yaradı" 
sözleriyle emeklerinin heba olmamasından duyduğu memnuniyeti dile getirdi.
 
 
 
Okurlarından birinin "Candaş Bey, ben de bir gün aniden ofisteki dahi, yani bir Candaş Ataman olabilcek miyim?" şeklindeki sorusunu ise gülümseyerek karşılayan Ataman "Eğer bu işe yıllarınızı verirseniz illa ki bir şey olursunuz hanfendi. Hiç olmadı siz de bir kitap çıkarırsınız belki bir gün, kimbilir..." şeklindeki cevabıyla, başarısının sırrını da paylaşmış oldu.
 
Okurlarının sorularının ardından Candaş Bey'in kendi başından geçmiş gibi anlattığı ilginç anektodlarla devam eden imza günü, yazarın okurlarına "Ofisteki Dahi- Hedef Odaklılık ve Bir şeyler Daha" adlı kitabının müjdesini vermesiyle sona erdi.