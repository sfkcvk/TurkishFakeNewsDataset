Baby Shower, Diş Buğdayı, İlk Adımı Derken 4 Yaşına Kadar 63 Kez Adına Kutlama Yapılan Bora K(14), Parti Bağımlılığının Pençesinde Can Çekişiyor Bebekliğinde yapılan onlarca kutlamadan sonra parti bağımlılığı hastalığına yakalanan Bora K(14). tüm gününü bir sonraki partisinin hazırlıklarını yapmakla geçiriyor. Şu sıralar 14 yaşında olan Bora, bazen ayda 10 kere parti yapıyor ve bu durumdan ailesi, öğretmenleri ve yakın arkadaşları da şikâyetçi. Muhabirimize konuşan Bora'nın annesi Hatice K.(42) oğlunun durumundan oldukça şikâyetçi. Oto yıkamacı olan eşinin kazandığı paranın neredeyse tamamının partilere gittiğini, bu yoğun eğlence hayatı yüzünden oğlunun yaşıtlarına göre 10 yaş yaşlı gösterdiğini söyleyen acılı anne, Bora’nın bu illetten kurtulması için yetkililerden yardım isterken, yaşadıklarını ise şu sözlerle aktardı: "Biz de biraz fazla abartmış olabiliriz. Çocuğumuz 4 yaşına gelene kadar tam 63 kere kutlama yaptık. Diş buğdayı, ilk emekleme, ilk yaş kutlaması, ilk kez anne deme kutlaması, ilk adım kutlaması, bezden kurtulma kutlaması, yalnız başına tuvalete gidebilme kutlaması falan derken tam 63 tane kutlama yaptığımızı fark ettik. Her ne kadar bu kutlama çılgınlığından vazgeçmek istesek bile Bora artık ayda birkaç kez parti verilmesine alışmıştı. Sürekli parti istiyordu. Anne ben kreşe gitmeye başladım kutlama yapalım, anne öğretmen aferin dedi kutlama yapalım, anne kreşteki arkadaşım beni öptü kutlama yapalım diye diye mecburen biz de devam ettik. Kutlama yapılmadığı zaman yemek yememekle, tuvaletini artık hep altına yapmakla tehdit edildik..."  Oğlunun her fırsatta ve akla gelebilecek her konuda parti verdiğini söyleyen Hatice Hanım, "Kutlama yapacak bir şey kalmadı diye düşünürken o hep yine kendine göre bir neden buluyor. Koltuk altında ilk kez kıl çıktı diye kutlama yaptık, Aslında ergenliğinde birçok şey için kutlama yaptık ama bunların önemli bir kısmı utanç verici olduğundan anlatmam çok doğru olmaz." derken, duruma bir an evvel çözüm bulunmadığı takdirde çocuğu bir kliniğe yatırmak zorunda kalacaklarını ifade etti.  Talihsiz gencin yakın arkadaşlarından olan Ferhat C. ise artık Bora ile sadece partilerde görüşebildiğini söylüyor. Bora ile ilk olarak anne sütünden kesilme partisinde tanıştıklarını söyleyen Ferhat C. hastalığın arkadaşıyla olan ilişkisini nasıl etkilediğini ise şöyle anlattı: "Yüzünü doğru düzgün göremiyoruz bile. Sadece partilerde ayaküstü muhabbet edebiliyoruz. Ben ve diğer tüm arkadaşları her ay on kere pasta yemekten obez olduk. Partisine gitmediğimiz zaman bizi tehdit ediyor, kendine zarar vereceğini falan söylüyor. Normalde umurumuzda olmaz, afedersiniz tohumuna para mı saydık ama annesi Hatice teyzeyi kıramıyoruz. Ha ama kendisi bizim yaptığımız hiçbir partiye gelmez, hep meşgul olduğunu söyler. Meşgulum dediği de bir sonraki gün yapacağı partiye hazırlanmak..." İlk kez bir romanı okuyup bitirdiği için verdiği partide ayaküstü sorularımızı yanıtlayan Bora K. ise halinden şikayetçi görünmüyor. "Ben parti için doğmuşum. Hatta daha doğmadan baby shower yapılmış, düşünün daha annemin karnındayken ilk partimi yapmışım. Aslında bunu bir gereklilik olarak görüyorum. İnsanlar ilk kez yaptıkları bir şeyi mutlaka kutlamalı. Ben ilk adım attığımda ailem nasıl kutladıysa, ilk kez ip atlamam da kutlanmalı, ilk kez ekmek almaya gitmem de kutlanmalı, periscope'da gördüğüm ilk meme de..." diyen Bora K, bizleri ertesi gün vereceği ilk bıyık partisine de davet etmeyi ihmal etmedi.