2019 Seçimlerinde MHP'yle İttifakın Ardından AK Parti'den Yeni Çılgın Proje: Klon Milletvekilleri... MHP'nin seçim ittifakına katılımıyla 2019 seçimlerine tek oy pusulası ile çıkacak olan Ak Parti, yine çok konuşulacak bir adım atıyor. Bundan sonraki seçimlerde ayrı ayrı insanları milletvekili adayı göstermek yerine, Konya'daki laboratuvarda üretilecek olan %100 yerli ve milli Cumhurbaşkanı Erdoğan klonları ile seçime katılacak.  Seçimin ardından bakan, vekil gibi sıfatlarla göreve başlayacak klonlara, karışmaması için kod isimler ve farklı ekose desenlerde takım elbise verilecek. Aralarındaki özel ağ üzerinden telepatiyle iletişim kurmaları sayesinde, ülkenin en önemli sorunu haline gelen farklı fikirler ve çatlak sesler de tarihe karışacak. Bütün yeni yasalar, icraatler ışık hızında faaliyete girecek. Sancısız ve pürüzsüz bir geçiş olacak. "Partimizin seçimlerdeki durumu ortadaydı, ceketi aday koysan seçilir, derler ya hani. Fikir tam da bu noktadan çıktı. Dünya'da bir ilk olacak. Ayrıca klonlarımızı sürekli güncel tutacağız. Sayın Cumhurbaşkanımızın fikirleri değiştikçe, belirli periyotlarda tıpkı iPhone güncellemeleri gibi yazılımları güncellenecek. Bu sayede FETÖ gibi virüsler de artık sisteme sızamayacak. Böyle bir zeka ve düşünce gücünü arkamıza alacak olmamız satranç tahtasına 16 tane Vezir koyarak oyuna başlamak gibi. Sistemi tam olarak devreye aldığımızda 2023 hedeflerine ulaşma yolunda ülkemizi hiçbir şey durduramayacak." " "İlk klonlarla yapılan testler yüz güldürse de bazıları diğerlerine "en iyi ben bilirim" gibi komutlar gönderiyor, anlaşmazlıklara sebep oluyordu. Ama şimdi yavaş yavaş tek bir beyin gibi hareket etmeyi öğrendiler. Sıkıntı çıkaran prototipleri %30'lara kadar indirdik. Sayın Cumhurbaşkanımız da geldiğimiz noktayı büyük bir memnuniyetle karşıladı, bu başarı oranında bile, projenin ülke yönetimi için fazlasıyla yeterli olacağını ifade etti."