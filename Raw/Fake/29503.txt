Çarkıfelek Sunuculuğu Mesleğinin Yaşayan Son Temsilcisi Mehmet Ali Erbil, İlgisizlikten Yakındı... Yok olmaya yüz tutan Çarkıfelek sunuculuğu mesleğinin yaşayan son temsilcisi Mehmet Ali Erbil, gençlerin artık bu mesleğe rağbet etmemelerinden yakınarak, yerine yetiştirebileceği birini bulamaması halinde geleneksel zanaatlarımızdan birinin daha tarihe karışma tehlikesiyle karşı karşıya bulunduğunu ifade etti. 
 
Anıtlar Kurulu tarafından her yıl yayımlanan “unutulmaya yüz tutmuş meslekler” listesinin 2010 yılı ilk altı ay verilerini de içeren güncellenmiş hali, geçtiğimiz günlerde kamuoyunun bilgisine sunuldu. Yok olma tehlikesi sıralamasına göre yapılan listeye üst sıralardan hızlı bir giriş yapan “Çarkıfelek Sunuculuğu”nun bu seneki sürpriz çıkışı üzerine, gözler Türkiye'de bu mesleğin son icracısı olarak bilinen tecrübeli sanatçı ve şovmen Mehmet Ali Erbil’e çevrildi.
 
Toplantının sonunda "Sırf bu meslek yaşasın diye ben kendim de bizzat bir çok çırak yetiştirdim ancak biraz aklı ermeye başlayan gitti survivor sunucusu oldu. Hiç bir şey beceremeyen kimsenin izlemediği uydu kanallarında gecenin bir yarısı kelime bulma oyunu sunuyor. Kimsenin bu işi sürdüresi yok. Nasıl bu hale geldik bilmiyorum" sözleriyle gençlerin ilgisizliğinden yakınan Usta Erbil; "mesleğin yaşatılması için bayrağı benden devralmaya en uygun aday, hali hazırdaki gidişatıyla Şahan Gökbakar gibi görünüyor." diyerek ekledi; "Bir daha düşününce...meslek yaşamasa da olur gibi aslında."