Gezi Eylemlerinin Yıldönümü İçin Seferber Edilen 25.000 Polis ve 50 TOMA’nın Ardından Yunanistan'da Panik: ''Lan bunlar bize dalacak galiba!'' Gezi olaylarının yıldönümünün arifesinde Taksim'de konuşlandırılması planlanan 25 bin polis ve 50 adet TOMA, komşu ülkelerde de tedirginliğe yol açtı. Polis kuvvetlerinin büyüklüğü karşısında teyakkuz haline geçen Yunanistan Milli Savunma Bakanı Dimitris Avramopoulos, “Bir süredir bize pek bulaşmamalarından bi kıllanıyorum ben zaten. Yok Almanya diyolar, yok Suriye diyorlar, tek bir Yunanistan lafı çıkmıyo ağızlarından” derken, ülke olarak en üst seviyede savunma tedbirlerinin alındığını açıkladı. Gezi Parkı eylemlerinin yıldönümü yaklaşırken Türkiye’nin aldığı güvenlik tedbirlerine ilişkin uluslararası ilk açıklama Yunanistan Milli Savunma Bakanı Dimitris Avramopoulos’dan geldi. “Şimdi kimse tutup da bana 25,000 polisi el kadar parkı korumak için konuşlandırıyoruz demesin... Çok açık söyliyim, yemezler. Zamanında bir kere denize döküldük, bi daha o tufaya gelmeyiz” diyerek sözlerine başlayan Avramopoulos, 25,000 silahlı adamın Balkanlar’da şöyle sevimli, butik bir ülke kurmalık toprak işgal etmeye hayli hayli yeteceğini kaydetti. Yunan Bakan, “Hayır zaten savaş açsak bundan farklı ne olacak ki? O mevcuda 2 uçak ekleyince, ordu oluyor kardeşim” sözleriyle de durumun ciddiyetine dikkat çekti. Yunan halkının güvenliğini tehdit etmeye kimsenin hakkının olmadığının altını çizen Avramopoulos, açıklamalarına şöyle devam etti: “Valla bunlar güven olmuyor arkadaşlar biliyorsunuz. Şimdi 80 Berkin Elvan, 81 Uğur Kurt derken bir bakmışsın bir gece ansızın 82 Papadopulos, 83 Alexis olmuş... Türkiye üzerinde oyunlar oynanıyor diyerek göz göre göre Yunanistanımız üzerinde oyunlar oynanıyor yemin ederim... Bana öyle geliyor...” Gezi eylemlerinin yıldönümünde tek bir vatandaşlarının bile burnunun kanamaması için gerekli tüm önlemleri aldıklarını belirten Savunma Bakanı Avramopoulos, alınan kimi tedbirleri de kamuoyuyla paylaştı. İşte önlem paketinden öne çıkan kimi maddeler; - Sınıra yakın yerleşim yerlerine limon ve Talcid dağıtılırken, yine sınır şeridi boyunca yerleştirilen eli satırlı Yunan köylüleri aracılığıyla Türk polisinin “Ha tamam orda bizimkiler varmış ya” sanrısına kapılarak ülkeye yaklaşmaması sağlanacak. - Türkçe bilen Yunan vatandaşlarından oluşacak ‘Sosyal Medya Timi’ hazır. Tim, olayların gelişimine göre “Tophane’den gelmeyin polis var, iskeleden Anadolu’ya doğru geçiyoruz arkadaşlar... İç Anadolu’ya evet...”, “Yunan Elçiliğinin önü berbat, uzak durun, kesin bilgi”, “Beyler Gümüşhane karıştı, destek lazım” gibi tweetler atarak eylemcileri ve arkalarından gelen polisleri uzaklaştırmaya çalışacak. - İpsala Sınır Kapısı’na “Balkanlar’ın Gözbebeği, Karpatlar’ın Gerçek Maradona’sı Tayyip Erdoğan... Yedirmeyiz...” pankartı asılarak, Yunanistan genelinde bir Ak Parti mitingi düzenlendiği havası verilecek.  - Atina’nın Omonia Meydanı’na Gezi Parkı’nın birebir ölçekte bir kopyası yapılarak, seneye tüm eylemciler ülkeye davet edilecek. - Başbakan Tayyip Erdoğan’a 1 aylık Yunan Adası seyahati hediye edilerek, Türkiye’den uzaklaşması sağlanacak. Bu hamle başarıya uğraşırsa dünya çapında oluşacak huzur eşliğinde 2014 Nobel Barış Ödülü’ne yürünecek.