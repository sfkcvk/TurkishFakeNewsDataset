Taksim'den Kadıköy'e Geçmek İçin 7 Yıldır Dolmuş Parası Dilenen Genç, Törenlerle Doğubeyazıt'a Uğurlandı 2003 yılından beri Kadıköy'e geçebilmek için Taksim civarında gelip geçenlerden bozuk para rica eden Mehmet Devinir (26), dün akşam Esenler Otogarında düzenlenen sade bir  törenle memleketi olduğu umulan Doğubeyazıt'a uğurlandı. Devinir'in İstanbul'a veda törenine büyük ilgi gösteren vatandaşlar ve Taksim esnafı, 7 yıl sonunda kendisinden kurtulmanın haklı gururunu ve sevincini yaşadı.
 
 
 Taksim'e sık yolu düşen vatandaşlar ve çevre esnafın çok yakından tanımak zorunda kaldığı bir sima olan Mehmet Devinir, Kadıköy'e geçebilmek için uzun yıllardır büyük ve zorlu bir mücadele veriyordu. Dolmuş parasını denkleştirmeye bir çok kez yaklaşsa da türlü imkansızlıklar ve talihsizlikler yüzünden bunu bir türlü başaramadığını ifade eden Devinir, zor kullanılarak bindirildiği otobüste, sevenleri için son kez "Pardon, karşıya geçicem de 1 liranız var mı acaba?" diyerek, İstanbul'daki son 7 yılını özetledi.
 
 
 Kendisinin gittiğinden emin olmak isteyen yüzlerce vatandaşın uğurlamaya geldiği talihsiz genç, Doğubeyazıtlı olmadığı gibi orada tanıdığı hiç kimse de bulunmadığını bir kaç kez söylemeye çalıştıysa da, toplanan kalabalığı ikna etmeyi başaramadı. "Abilerim, lütfen çok rica ediyorum, en azından İskenderun'a yollayın beni. Dayımlar var orada..." şeklindeki sözlerine kimsenin aldırış etmediği Devinir'in, otobüsten inme çabaları da yüklü miktarda bahşiş verilen muavin ve şoför tarafından başarıyla bertaraf edildi. Devinir'i halaylar çekerek ve alkışlarla Esenler Otogarı'ndan yolcu eden vatandaşların coşkulu kutlaması, otobüs gözden kaybolduktan sonra bile uzun süre daha devam etti.
 
 
 Doğubeyazıt Öncü Turizm'e ait otobüsün hareket etmesi ile büyük bir sevinç yaşadıkları gözlenen kalabalığın en büyük endişesi ise, daha önce de birkaç kez şehir dışında kadar götürüp bıraktıkları Devinir'in, tekrar İstanbul'a dönmesi. Taksim Meydanı'nda dönerci büfesi işleten Malik Esvap(49), geçmiş senelerde Devinir'i defalarca kendi özel aracıyla bizzat Kadıköy'e kadar götürdüğünü ifade ederek şöyle konuştu: 
 
"Ancak daha sabahına kalmadan baktım yine gelmiş, karşıya geçmek için benden 1 lira istiyor. Onun üzerine 3-4 kez diğer esnaf arkadaşların da yardımıyla kendisini biraz hırpaladıktan sonra arabanın bagajına atarak E-5 Kartal çıkışındaki gişelere, bir kere de Bolu Dağı'ndaki bir dinlenme tesisine kadar götürüp attık. Allah belasını versin, her defasında bir yolunu bulup dönmeyi başardı. Bu kez işi sağlama almak için Türkiye'nin en doğu vilayetine yollamayı uygun bulduk. En azından bir iki ay rahat edeceğimizi umuyorum."