Türkiye, Batılı Anlamda İlk iPhone Kuyruğu İle Dün Gece İstanbul Zorlu Center'da Tanıştı Piyasaya sürülen iPhone 6 serisinin nihayet ülke sınırlarını geçmesiyle birlikte Türkiye batılı anlamda ilk iPhone kuyruğunun sevincini yaşadı. İstanbul Zorlu Center'da akşam saatlerinden itibaren sıraya giren yüzlerce kişi Türkiye'de iPhone 6'ya sahip olan ilk isim olmak için kıyasıya yarışırken; genciyle yaşlısıyla, çadırını alıp gelen kampçılarıyla çok sayıda vatandaş Amerika'daki iPhone kuyruklarından enstantaneler sergiledi. 12 saati aşan uzun bekleyişin ardından iPhone 6'ya kavuşan appleseverlerin yüzündeki mutluluk ifadesi ise görülmeye değerdi... iPhone 6'nın satışa sunulacağı haberini almalarıyla birlikte Zorlu Center'a akın eden çocuk, genç, yaşlı yüzlerce kişi, dün akşamdan itibaren nöbet tutarak yeni telefonlarına kavuşmak için bekledi.  Tatsızlıkların da yaşandığı Türkiye'nin batılı anlamda ilk kuyruğunda, yer yer "Android itleri, yıldıramaz bizleri" sloganları atılırken, AVM içerisinden gelen Samsung melodi sesi tansiyonları bir anda yükseltti. Kitleyi provoke etmeye çalışan Samsung'lu saldırgan kısa sürede etkisiz hale getirilip, güvenlik güçleri tarafından emniyet güçlerine teslim edilerek olası bir linçin de önüne geçilmiş oldu. Bir telefona 2.950 lira vermek için birbiriyle kıyasıya yarışan kalabalık batı dünyasından rüzgarlar estirse de, kuyruk tacirleri  yine işbaşındaydı. "İlk 100'de 7 kişim var, beklemeden iPhone al" sloganı ile Zorlu Center'da  tur atan kuyruk tacirlerinin yerleri, kişi başına 450-500 TL'den alıcı buldu. Telefon sırası, haber yayına hazırlandığı esnada halen sürerken, ilk olarak 2007'de ülkemize gelen iPhone'un Türkiye'deki serüveni ise oldukça dikkat çekici. İşte iPhone'un, Türkiye'deki kısa tarihçesi:  Dünya tarihinde ilk kez bir iPhone, "Ya işte telefon edip, mesaj atmıyo mu? Ne farkı var?" denilerek Sivas Divriği’de ötekileştirildi... Bir süre yeni çıkan iPhone'u inceleyen Yusuf İlgin, içinde yılan olmaması nedeniyle telefonu beğenmeyerek Nokia'sına döndü… Tarlabaşı'nda bir şeyler almak için aranan Kerim Eldim, Türkiye'nin iPhone'unu kaptıran ilk genci olarak tarihe geçti. Aynı zamanda Kerim'in yolunu kesen Z.Ö de, İlk iPhone hırsızı olarak 4.5 sene cezaya layık görüldü...  Durduk yere kapanıp yeniden açılan iPhone 3G, Steve Jobs'a pahalıya patladı: iki annesine, bir bacısına...  Ocak ayının ilk haftası itibariyle, klasik iPhone zil sesi melodisi, "Ya çok banal değil mi ya" tepkisine maruz kaldı...  iPhone4'ün lansmanını izledikten sonra tura çıkan onbinler Bağdat Caddesi ve Taksim'e doluştu. Bağdat Caddesi'nde Samsung Store'u ateşe veren kitle, polisin müdahalesiyle olay yerinden uzaklaştırıldı.  Onur Fındıkoğlu tarafından 2 sene önce büyük umutlarla alınan iPhone 3GS, takoz ünvanı almaya hak kazandı..  Van depremine yardım için iPhone'larını sahaya atan Bilkentli Kartallar, nerede hata yaptıklarını sorguluyor...  "Yeni bir iPhone almak mı, yoksa evin kredi borcunu kapatmak mı?" sorusuna uzun süre cevap arayan Aysel Vudunlu, tercihini iPhone'dan yana kullanarak ev taksidini en az 4 ay uzattı... Dışarıdan bakılınca iPhone'a benzeyen Çin yapımı Xuanghi telefonlar, nice gencin umudu haline geldi. "Abi televizyon da var bunda" sözüyle sahiplenilen aletler, yüksek sesli Kral TV'yi hayatının ayrılmaz bir parçası haline getirenlerin vazgeçilmez tercihi oldu iPhone 5'in çıkmasıyla beraber önceki 4 modeli ne yapacağını bilemeyenler için Avcılar'da Türkiye'nin ilk iPhone barınağı kuruldu  iCloud skandalının ardından 37 yaşındaki müzmin bekar Tülay Cender, iPhone'a geçerek aralıksız olarak fotoğraf çektirdi... Bir sonraki model çıktığında şu ankisi ucuzlar diye iPhone almayı erteleyen Vedat Efenlik, gözünü iPhone 7'nin çıkışına dikti