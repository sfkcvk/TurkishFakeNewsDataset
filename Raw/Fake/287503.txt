9 Yıldır 4-11 Yaş Arası Çocuk Danslarına Maruz Kalan Yazlık Disko DJ'i, 28 Yaşında Malulen Emeklilik Hakkı Kazandı... Didim Mavikum Sitesi'nde 9 senedir DJ'lik yapan ve yaşları 4 ila 11 arasında değişen yüzlerce çocuğun en çirkin dans figürlerine tahammül etmek zorunda kalan Özer Gülleci(28), yıllar süren eziyetin ardından nihayet emekli oluyor... Konuyla ilgili olarak düzenlediği basın toplantısında, müziğe başladığı güne lanet ederek söze başlayan yorgun DJ, malülen emeklilik talebinin SGK tarafından da olumlu karşılanmasından duyduğu memnuniyeti dile getirdi. “Pek bi' şey de yapmadım, her gece yaşadığım rezilliklerden oluşan bi CD takdim ettim, yetkililer de haklı olarak kararlarını verdiler” diyen genç müzisyen, tövbe bir daha mikser başına oturmayacağının altını çizdi. Yılda ortalama 3 ay yaptığı bir mesleği bırakıp, emekli olmanın doğru karar olup olmadığı hakkındaki soruya da cevap veren DJ, “Dışarıdan bakınca öyle, ama kalan 9 ay da ağlıyorum. O’nu napıcaz? Ekim'de burası bomboş olunca ben ve anlamsızca tepinen çocuk hayaletlerinden başka hiçbir şey kalmıyor geriye…” ifadesine yer verdi. Ailelerin çok zeki, çok akıllı zannettiği çocukların gerçek yüzlerini bir kendisinin, bir de disko duvarlarının bildiğini sözlerine ekleyen Gülleci, “Siz günde 6 saat Gülşen'le dans eden çocuklara maruz kalmanın nasıl bir şey olduğunu bilemezsiniz. Dans dediysem de böyle sanki 34. kattan düşmüşler de her yerleri kırılmış gibi… Birbirinden bağımsız hareket eden uzuvlar… O jöle kıvamı, o asimetri...” sözlerinin ardından ise gözyaşlarını tutamadı. Uzman Psikolog Aycan Cemilgen de Gülleci hakkında verilen kararın doğru olduğunu savundu. “4 Senedir oradan kazandığı parayı bana, terapiye yatırdı. Yapma dedim, limon sat, onurlu yaşa, o eziyeti kendine reva görme dedim, dinletemedim” diyen başarılı psikolog, Amatem’de uyuşturucu tedavisi görenlerin %28’ini oluşturan 'Yazlık Site DJ'liği' sektörü için gerekli önlemler alınmazsa orta vadede ülkeyi daha büyük tehlikeler beklediğini ifade etti.