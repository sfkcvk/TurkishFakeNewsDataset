İstanbul 2. Ağır Ceza Mahkemesi, Bir Türlü Gelmeyen Bahar İçin Yakalama ve Zorla Getirme Kararı Çıkardı Türkiye genelinde bir türlü düzelmeyen hava şartları ve gelemeyen bahar yüzünden artık isyan etme noktasına gelen vatandaşlar haklarını yasal yollardan ararken, İstanbul 2. Ağır Ceza Mahkemesi tarafından emsal oluşturabilecek bir karar verildi. Güzel havaların görüldüğü yerde yakalanması ve zorla getirilmesi yönünde verilen mahkeme kararı kamuoyunda memnuniyetle karşılansa da, özellikle İstanbul civarında kötü hava şartlarına yönelik protesto ve eylemler tüm hızıyla sürüyor. İstanbul 2. Ağır Ceza Mahkemesinin kararının ardından adliye binasının önünde toplanan öfkeli kalabalık, nerdeyde Nisan ayının ortalarına gelmelerine rağmen devam eden soğuk havaların kabul edilemez ve affedilemez olduğunun altını çizdi. Kadın, erkek, çocuk ve yaşlılardan oluşan yüzlerce insanı bir araya getiren davada konuşan Avukat Onur Dingin, verilen mahkeme kararını olumlu karşıladıklarını ancak yine de uygulamada yaşanabilecek sorunlar nedeniyle Avrupa İnsan Hakları Mahkemesi'ne gitme ihtimallerinin de bulunduğunu ifade etti. Başarılı avukatın bu sözlerin ardından kötü havayı protesto eden bazı vatandaşlar üzerlerindeki mont, kaşkol ve bot benzeri giyecekleri adliye bahçesinde toplayıp, benzin dökerek yaktı. Hep birlikte ''Güzel günler göreceğiz, güneşli günler'' şarkısını söyleyerek protestolarını sürdüren kalabalık dışında, Türkiye'nin diğer bölgelerinde de eylemler hız kesmeden sürdü. İşte son günlerde kötü hava koşulları yüzünden Türkiye genelinde yaşanan bazı hadiseler:  Hala gelmeyen baharı protesto eden bir grup vatandaş, Atatürk Meydanı önünde mevsimlik kıyafetlerini yakarak eylem yaptı...  Bursa Büyükşehir Belediyesi, dün akşamüstü sokaklardan topladığı mağdur durumdaki 147 babetli genç kızı, yeni açılan Cırcır Barınağı'na yerleştirdi. Isınan genç kızlar, geceyi mutlu geçirdiler...  Aşırı sıcakların bir türlü başlamadığı şehirde adliye dahil hiçbir yerde kavga, bıçaklama, adam öldürme yaşanmaması üzerine  Adana Büyükşehir Belediye Meclisi, şehrin sakinliğiyle ünlü Seferihisar'a bağlanması için toplanıyor...  Halen ulaşıma kapalı 14 köye Valilik tarafından "Yok ya, Mart uzun sürdü. Hala 12 Mart yaşanıyor" bilgisi geçildi...  Yurda giriş yapan ilk turist kafilesi, "sıcak hava, huzur ve deniz" vaadiyle kandırıldıkları gerekçesi ile Avrupa İnsan Hakları Mahkemesi'nde Türkiye aleyhine "dolandırıcılık" gerekçesiyle dava açmaya hazırlanıyor...  Başka şehirlerde yaşayan akrabalarına İzmir'de resmen üşüdüklerini itiraf edemeyen vatandaşlar Saat Kulesi önünde topluca depresyona girdi. Kente havadan tarım uçakları aracılığıyla Xanax sıkılıyor...  Akdeniz üzerinden yurda giriş yapan göçmen kuş kafilesi, ısparta dolaylarından acil geri dönüş yapmak zorunda kaldı...  Biraz daha güneyde havanın bir parça daha iyi olduğunu öğrenen vatandaşlar akın akın IŞİD'a yazıldı...  Kötü hava koşullarını fırsat bilen Erzurumlular kendilerini sokağa attı. "Mayıslar sizin olsun, Nisanlar Erzurum" sloganlarıyla inleyen şehirde kutlamalar sürüyor...