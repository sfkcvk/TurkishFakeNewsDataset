#DirenTarih: Çengelköy Halkı 25 Yıllık Geçmişi Bulunan Tarihi McDonald's Köftecisini Yıktırmamak İçin Ayakta Her geçen gün yerinden edilen tarihi işletmelerde sıra bu kez Çengelköy'deki 25 yıllık Mcdonalds'a gelmiş gibi gözüküyor. Burgerleriyle bugüne kadar çok sayıda Çengelköylüyü ağırlayan ve güleryüzlü çalışanları ile adeta semt halkının sevgilisi olan tarihi Mc Donald's hamburgercisi eğer bir şeyler yapılmazsa ay sonunda şimdiki yerine veda edecek... Üsküdar Belediyesi'nin yaklaşık 1 ay önce binayı tahliye etmesi için gerekli evrakları firma yetkililerine tebliğ etmesiyle başlayan süreçte İstanbullular bir değerini daha yitirmek üzere. Mc Donald's Çengelköy'ün Şefik Baba'sı olarak bilinen, 25 yıllık Şube Müdürü Şefik Ağançay konu hakkında ''Henüz bir şey kaybetmiş değiliz, bu kararın er ya da geç bozulacağını ve tarihi Mc Donald's burgerlerini semt halkıyla beraber yiyeceğimizi umuyorum'' ifadelerini kullanırken, zaman zaman gözyaşlarına hakim olmakta güçlük çektiği de gözlendi. Şefik Baba konuşmasına ''Ya aslında amiyane tabirle bana giren çıkan bir şey yok, bura olmazsa başka şubeye giderim ama şimdi ev burada, gidip gelmem kolay. E bi alışkanlık da sözkonusu tabii...'' diyerek devam ederken, Çengelköylüler ile el ele verip bu yıkımı nasıl durduracaklarını şu sözlerle anlattı: "Arkadaşlar bu cumartesi 'Hepimiz Ronald McDonald'ız eylemi kapsamında dükkanın önünde buluşuyoruz ve tüm eylemlerde olduğu gibi buradan Agos'un önüne kadar yürümeye başlıyoruz. Oraya kadar yürürüz, yürüyemeyiz ayrı konu ama lütfen protestomuza yakışır bir biçimde palyaço kostümlerimizi giyelim ve barışçıl bir halde sesimizi duyuralım. Ayrıca dükkan önünde nöbet tutan arkadaşlara da bir ricada buluncam; Pazartesi sabahı mal teslimatı var. Elden ele onu da içeri taşırsak hem çok makbule geçer hem de dayanışma duygumuz artar" Tarihi dokusu, o bilindik sarı rengi ve dışarıya taşan kızartma kokusuyla bir nevi Çengelköy'ün simgesi haline gelen Mc Donald's'ın önünde nöbet tutan Çengelköylüler ise özellikle semtin en güzel ve rahat girilebilir tuvaletine sahip işletmesini kaybetmek istemediklerini hep birlikte haykırdılar. Çengelköy İnsiyatifi'nin önderliğinde tahliye ekiplerine karşı hazır bekleyen semt halkı, ''Yıllarımız Mc Donald's'ın menüsünden çıkan oyuncaklarla geçti. Resmen çocukluğumuzu çalmak istiyorlar.'' diyerek isyanını dile getirirken, "Burger King'i de TOKİ'ye vermişler" söylentisinin bir anda yayılmasıyla beraber öfke gittikçe arttı. Haber yayına hazırlandığı esnada öfkeli bir grup direnişçi, güvenlik güçlerine donmuş patates fırlatmaktaydı...