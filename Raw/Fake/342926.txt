Döviz ve Faizle Mücadele İçin 24 Haziran'da Yetki İsteyen Cumhurbaşkanı Erdoğan: ''Şu an bir yetkim eksik ama tam ne ben de bilmiyorum...'' Bugün Adana'da iş dünyasına yönelik yaptığı konuşmada ekonomiye dair önemli açıklamalara imza atan Cumhurbaşkanı Erdoğan, 24 Haziran'da faiz ve dövizle mücadele için yetki isteyerek ekledi: ''Şu an maalesef bir yetkimiz eksik olduğu için olmuyor. Hangi yetki derseniz onu net ben de bilemiyorum. İnşallah 24 Haziran'da siz verince anlayacağız...'' Dışarıdan bakıldığında sanki her türlü yetkisi varmış gibi göründüğünü ancak işin aslının öyle olmadığını belirten Erdoğan, ''Ya hani bazen en mutlu anınızda bile içinizde bir yerlerde bir şeyler eksikmiş gibi hissedersiniz ya. Bende de şu an aynısı var değerli kardeşlerim. Sayıyorum her şey tam gibi, bütün yetkilerim var ama yine de bir şeyler eksik, bir şeyler yarım. Tam ekonomiyi düzelteyim diyorum, o eksiklik hissi benim elimi kolumu bağlıyor. Olmuyor, yapamıyorum...'' ifadelerine yer verdi.  Söz konusu eksik yetkinin ne olduğunun ancak 24 Haziran'dan sonra anlaşılabileceğini de sözlerine ekleyen Cumhurbaşkanı Erdoğan, şöyle devam etti: ''Şimdi bazıları diyecek ki daha ne yetkisi verelim? Neyin eksik ona göre söyle sayın Cumhurbaşkanım diye soranlar olacaktır. Siz o kısma takılmayın değerli kardeşlerim. Allah'ın izniyle bu kardeşinizi tekrar bir seçin, o yetkiyi görünce ben anlayacağım zaten. Ha buymuş diyeceğim. İnşallah ondan sonra dövizi, faizi, enflasyonu, işsizliği ne varsa hepsini birden aynı anda nasıl indirdiğimi hep birlikte izleyeceğiz. Ama yetkisiz zor yani, görüyorsunuz...''