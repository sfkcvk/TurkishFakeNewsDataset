Suriye'de Esed Rejimi'ne Bağlı Güçlerden Muhalif Gruplara Şafak Operasyonu. Bu Kez Hedef, Avukat ve Müzisyenler... Suriye'de Esed rejiminin muhalif gruplara uyguladığı baskı ve zulüm, önceki gün başkent Şam'daki bir hukuk derneği ve bir müzik grubunun stüdyosuna yapılan polis baskınının ardından yeni bir boyut kazandı. Rejime bağlı güçlerin, tutuklu muhaliflere hukuki destek veren Muassır El Mhammyn Cemiyeti ve protest müzik anlayışıyla ülke çapında tanınan El Malumat grubuna yönelik düzenlediği şafak operasyonlarında 30'dan fazla kişi göz altına alınırken, Dışişleri Bakanı Tarık Ahmeri, "Ne yani? Sırf avukat ya da müzisyen oldu diye bir insan terörist olamaz mı?" sözleriyle uluslararası tepkilere yanıt verdi. 
 
Dünyada da oldukça tepki çeken operasyonlarla ilgili olarak Suriye Dışişleri Bakanlığı'ndan yapılan açıklamada, tutuklanan isimlerin muhalif kimliklerinden dolayı değil terör gruplarıyla ve dış istihbarat birimleriyle olan bağlantıları nedeniyle suçlandıkları iddia edilirken, ülkede iç savaşın başlamasından bu yana terör suçuyla tutuklanan gazeteci ve öğrenci sayısı 600'ü, toplam sivil sayısı ise 10 bini aşmış durumda. 
 
Ahmeri, Suriye'deki Rus askeri varlığı ve füze sistemleriyle ilgili bir soruya karşılık "Rusya ve Suriye geçmişten gelen köklü bağlara... amaan ne anlatıyorum ben ya... Kim sordu o soruyu? Hangi gazetedensin sen? Maksadın ne? Vatan haini misin?" sözleriyle yanıt verirken, soruyu soran basın mensubunun göz altına alınmasıyla birlikte basın toplantısı da sona erdi.