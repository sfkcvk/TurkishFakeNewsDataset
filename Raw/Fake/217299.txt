Türkiye, Yediği Yemeğin Fotoğrafını Facebook'ta Paylaşacak O Cesur Yüreği Bekliyor... 28 Mayıs tarihinde başlayan Gezi Parkı olayları nedeniyle rutin paylaşımlarına ara vererek Facebook’u bilgi ve destek amaçlı olarak kullanmaya başlayan milyonlar, tekrar yemek fotoğrafı paylaşıp “Rakı-Balık keyfi :)” yazarak her şeyi normale döndürecek o kahramanı bekliyor. Eylemlerin ilk günlere nazaran sosyal medyada daha az yer almaya başlamasıyla beraber eski paylaşımlara dönme yönündeki umutlar da artarken, gelecek olan tepkilere aldırmadan tabaktaki yemek, evin önündeki araba, gün batımı ve kumsal kadrajına giren ayak parmaklarını profilinde sergileme cesaretini göstermeye aday ilk kullanıcılar da yavaş yavaş netleşmeye başlamış durumda. Gezi Parkı’nda patlak veren olayların tüm yurda sıçramasıyla beraber normal seyrinden bir hayli uzaklaşarak tamamen eylem odaklı paylaşımların yer aldığı bir mecra haline gelen Facebook’ta normalleşmenin fitilini ateşleyecek “ilk fotoğraf” için heyecanlı bekleyiş sürüyor. Yaklaşık 1 aydır çeşitli defalar eylem harici paylaşım yapmayı deneyen ancak başarısız olan birçok kullanıcının, Facebook’u yıllardır alışkın oldukları seyrine döndürmek için verdiği mücadeleden öne çıkan bazı isimler şöyle; 2 gün önce profil ismini "Chapulcu Sanem"den normal haline getiren Dumandağ, gelen tepkiler üzerine bir süredir "TC Sanem Dumandağ" olarak Facebook'ta varlık gösteriyor. 2 gündür attığı "Ooof şimdi Ortaköy’de waffle yemek vardı :(", "Tünel’deki House Cafe, o parayı kesinlike haketmiyosun!!!", "Bekle beni Alaçatııııı :)))” tweet’leriyle kamuoyuna "hazırım" mesajı veren Dumandağ'ın artık her an yemek fotosu koyabileceği belirtiliyor. Direnişin hemen öncesinde bir arkadaşının 1998 model üstü açık Mercedes'inde güneş gözlüğüyle çektirdiği fotoğrafları yaklaşık bir aydır Facebook'una yükleyemeyen Kanyürek, özellikle ters çevrilmiş polis otosu ve hurda belediye otobüsü içerisinde çekilen fotoğrafların aldığı like ve yorumlar karşısında çaresiz kalmış durumda. Kanyürek, dün akşam saatlerinde yıkımlı fotoğraf çektirmek için arkadaşının Mercedes'ini kundaklamaya çalışırken son anda engellendi. Eylem sürecini kişisel moda blogu "pelininpantolonu.blogspot.com" üzerinden yaptığı "gezi modası" paylaşımlarıyla atlatan Ersözler'in, bu akşam en yakın arkadaşı Zeynep Nida Bulurdan'ın düğünüyle beraber patlama yapmasına kesin gözüyle bakılıyor. Ersözler, son olarak 18.45 sularında duvarına “Vee kuafördeyiz…” mesajını yazmış durumda. Yaklaşık 15 gündür sadece Gezi hareketinin aslında uluslararası bir komplo olduğunu anlatmaya çalışan paylaşımlarda bulunan Güncübey, cesaretini toplayarak akşam saatlerinde "İşte Cimbom'un yeni aslanı" haberini profilinde paylaştı. İlk gelen yorumun "Osman la bunun parasını da Soros vermiş… Teyitli bilgi :)" olmasının ardından paylaşımı kaldıran Güncübey, bir süre daha yoluna Yeni Şafak’ın “camide içki içtiler!!!” serisiyle devam etme kararı alırken, her ihtimale karşı gazetenin spor sayfasını da düzenli olarak kontrol etmeyi sürdürüyor Gezi sürecinde bilgisayar başında toplam on dört kere "ay çok tatlı kedicikmiş" cümlesi kuran Aras, videolar arasından en sevdiği dört tanesinin linkini masaüstündeki Wordpad'de hazır tutarak bekletmeye devam ediyor. Facebook'ta temizlik ve gizlilik esasıyla gönüllerde taht kuran İstanbul'un ünlü ikilisi de yoğun fotoğraf paylaşımına gezi eylemleri nedeniyle ara vermek zorunda kaldı. Uzun bir aradan sonra dün yayınladıkları karelerde sıklıkla görülen cop nedeniyle polis şiddetini protesto ettikleri düşünülen çiftin, her an eylemle alakasız yepyeni pozlarını yayınlayabileceği belirtiliyor. 31 Mayıs'tan itibaren şuursuz bir şekilde izlediği, okuduğu her şeyi paylaşmaya başlayan Semih Yürekli bir ara bilinçsizce girdiği pastaborekdunyasi.com adresinden çok sayıda fotoğraf paylaştı. En son böğürtlenli kek fotoğrafı paylaşmak üzereyken kendisine gelen Yürekli, Facebook'un normale dönmesine bilinçsiz olarak destek vermiş olsa da etrafından gelen tepkiler nedeniyle bir süre sonra "Paylaşma-Kopyala/Yapıştır" başlıklı iletilerine geri dönmek zorunda kaldı. 20.30 civarında özelden aldığı “Yaa o böğürtlenlinin tarifi var mı sende?” mesajıyla cesaretini tekrar toplayan Yürekli her an bir çılgınlık yapabilir. Okulların tatile girmesiyle birlikte soluğu Bodrum'da alan Aysu, şu ana dek SMS ve whatsapp aracılığı ile gizli gizli sürdürdüğü çalışmalarını gün yüzüne çıkarmak için fırsat kolluyor. "Hamak keyfi", "Dondurmalı kavun: ))))" gibi iletileri ve "Ama arkadaşlar iyidir" isimli fotoğraf albümünü hazırda tuttuğu öğrenilen Arıkök, son olarak paylaştığı deniz gözlüklü pozuyla “alıştıra alıştıra geçiş” taktiğini deniyor. Gezi süreci boyunca yalnızca komik duvar yazılarını paylaşan Dertbilen, dün akşam saatlerinde yazdığı "Beyler 50 Yiğit Özgür karikatürünü arşivde zor tutuyorum :P :P :P"  iletisiyle listeye iddialı bir giriş yaptı. Koyu Galatasaray taraftarı olan Civa, direniş sürecinde diğer takım taraftarlarıyla ilan edilen ateşkesin de etkisiyle UEFA’dan gelen cezaları değerlendirememiş olmanın sancısını hala derinden yaşıyor. Stoğunda bol mitarda “ŞikeBahçe”, “Beşiketaş” gibi paylaşımlar bulunduğu bilinen Civa, harekete geçmek için rakip takım taraftarlarından gelecek sataşmalı bir iletiyi heyecanla bekliyor.