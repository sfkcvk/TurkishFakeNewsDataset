Cemiyet Hayatının Önde Gelen İsimleri, Mal Mal Durup Poz Verdikleri Bir Gecede Daha Bir Araya Geldiler Cemiyet hayatının önde gelen isimleri, dün akşam Nişantaşı Coutere Club’da hangi sebepten orada bulunduklarını bilmedikleri bir gecede daha bir araya geldiler. 2013’ün ilk cemiyet buluşması olan organizasyonda birkaç tanesi ünlü gibi, geri kalanının ne yaptığı ve kim olduğu tam olarak kestirilemeyen çok sayıda seçkin konuk, davetin girişinde ve çıkışında mal mal durup poz verirlerken, içeride ne olduğu, ne konuşulduğu gibi gerçekten kimsenin ilgilenmediği konularla ilgili de çarpıcı açıklamalarda bulundular.  
 

Şıklık ve zarafetleri ile göz kamaştıran sosyetenin ağır topları, basın mensuplarına yaptıkları açıklamalarda Coutere Club'daki partinin ne için verildiği hakkında hiçbir fikirlerinin olmadığını gizleme gereği duymadılar. Gecenin en şık isimlerinden Şimal Raben (32), yeni yılın ilk buluşmasının heyecan verici olduğunu ifade ederek, "Cemiyet nedir? Cemiyete nasıl katılınır? İnanın bu konuda net bir şey söyleyemem. Ailem zengin olduğu için ben doğduğum günden itibaren bu topluluğun bir üyesiyim zaten. Belki sonradan katılan arkadaşlara sorarsanız onlar yardımcı olabilirler. Gerçi o görgüsüzlerin yardımından ne olur bilmiyorum" derken, muhteşem organizasyon hakkında da "Ya işte kapıda bizi çeşitli pozlarda çekiyorlar. Sonra içeri girip bir süre durup geri çıkıyoruz, çıkışta çekmeleri için… İçerde pek bişi olduğuna şahit olmadım bugüne dek. Genel konsept bu yani..." yorumunda bulundu.
 
 

Gecenin bir başka ağır topu ise, bir dönem Şimal Raben’le yaşadığı fırtınalı aşkla gündeme gelen ünlü iş adamı Ekrem Tunalır’dı (47). Davete, yeni sevgilisi olduğu söylentileri çıkan sarışın bir bayanla katılan Tunalır, Şimal Raben'le göz göze gelmemeye özen gösterirken, geceyle ilgili hislerini “Valla bu gece ne gecesi ben de bilmiyorum. Bazen içeride nişan falan oluyor, ne bileyim sergi oluyor. Aslında ne yalan söyliyim ben çoğunlukla kapıya kadar gelip, poz verip dönüyorum. O da cemiyet hayatının bir gereği tabi, mecbur yapıcaz” şeklinde özetledi. Çıkışta foto muhabirlerine bir süre poz veren Tunalır, “Arkadaşlar bu resimler, basarken altta Şimal diyelim, fırtınalı aşk diyelim, sarışından biraz bahsedelim size zahmet, yeni jipi de vurgulayabiliriz… Hepinize kolay gelsin” diyerek yeni aldığı son model jipiyle birlikte gecenin karanlığına karıştı.

 

Coutere Club'ın kapısında bunlar yaşanırken, mekanda da davetlilerin neşeli tavırları dikat çekti. Yaklaşık 20 yıldır cemiyet hayatında olmasına rağmen ne iş yaptığı bilinmeyen ancak geçtiğimiz aylarda yaptığı takı tasarımlarıyla "ünlü tasarımcı" ünvanını almaya hak kazanan Hülya Sezüer (45), geceyle ilgili merak edilen konulara "Şahsen ben sırf 46 bin tl saydığım bu yeni kıyafetin parası çıksın dye geldim. Takdir edersiniz ki sadece evde giymek için bir elbiseye bu kadar para verilmez. Diğer arkadaşları bilemiyorum, onların da kendilerine göre bir sebebi vardır herhalde" sözleriyle açıklık getirdi. Bu gibi buluşmaların yıllar önce daha mantıklı nedenlerle yapıldığını dile getiren Sezüer, "İşin başında öyleydi, kapıdan girerken de birileri bizim fotoğrafımızı çekip gazetesine dergisine basıyordu. Sonra ne olduysa olay tersine döndü, sırf birileri kapıda fotoğraf çeksin diye toplaşmaya başladık." ifadelerini kullanarak, cemiyet hayatının zamanla değişen yüzünü ortaya serdi.

 

Muhteşem gecede davetliler; borsa, para, botoks gibi konular üzerine sohbet ederek oldukça eğlenceli dakikalar geçirirlerken, teşekkür konuşması için mikrofonların başına geçen Coutere Club'ın genç patronu İlker Girman (28) mutluluğunu ve şaşkınlığını gizleyemedi. Açılışa teşrif eden birbirinden değerli isimlere gerçekten minnettar olduğunu vurgulayan Girman'ın "Yalnız, galiba bir yanlış anlaşılma olmuş. Onu düzeltmem gerek. Biz bildiğiniz, yeni yeni belini doğrultan bir triko firmasıyız. Kapıda club yazısı görünce tezcanlı gibi geldiniz galiba ama öyle club değil burası yav" sözleri ise toplulukta şok etkisi yarattı. 

 Cemiyetin önde gelen isimleri bu açıklamalar üzerine derhal mekanı boşaltarak, bir başka açılışa doğru yol alırlarken İlker Girman’ın "Ya gitmek zorunda değilsiniz. Trikolarda %50'ye varan indirimlerimiz var... Bakın kazaklar sadece 49 lira... Hakiki orlon bunlar…" şeklindeki ikna çabaları ise yeterli olmadı.