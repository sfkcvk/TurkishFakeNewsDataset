Davutoğlu: ''Belki Şam'a giremedik ama Şam'ı ayağınıza getirdik...'' Türkiye'de son 4 ayda yaşanan üçüncü, Ankara'daki ikinci bombalı saldırının ardından halka seslenen Başbakan Ahmet Davutoğlu önemli açıklamalarda bulundu. "Her ne kadar Şam'da namaz kılamamış olsak da Ankara hiç olmazsa biraz daha Şam'a benzedi ya, di mi?" diyen Davutoğlu, vatandaşın ayağına kadar hizmet götürmeye devam edeceklerini kaydetti. Yaşanan terör saldırılarından dolayı oldukça üzgün olduğu gözlenen Başbakan, her şeye karşın ülkede az da olsa bir Şam havası estirmesinden dolayı teselli bulduğunu kaydetti. ''Halep'i Yozgat yapacağız, Sur'u Toledo yapacağız derken kısmet bu oldu. Ankara'yı Şam yaptık. Neyse artık...'' ifadelerini kullanan deneyimli siyasetçi, daha önce söylediği gibi ''Şam'da Cuma namazı kılacağız'' iddiasını da bu hafta Kocatepe Camii'nde hayata geçirmeyi planladıklarını duyurdu. Davutoğlu tarafından yapılan Şam benzetmesinin ardından açıklamaları değerlendiren Ortadoğu Uzmanı Selim Saper ise, Başbakan'ın çok da haksız olmadığına dikkat çekti. Özellikle son eylemde kullanılan bomba yüklü araç sayesinde Ankara'nın direkt olarak Şam olmaya hak kazandığını kaydeden Saper, ''Baktığınız zaman bombalamaların sıklığı, şekli, efendime söyleyeyim bombalama sonrası birilerinin çılgınca sevinip, diğer tarafın da hemen intikam yemini etmesi falan göz önüne aldığında, gerçekten de Ankara'nın Şam'lığı hayırlı uğurlu olsun'' sözleriyle, Ahmet Davutoğlu'nu onayladı. Deneyimli Ortadoğu uzmanı, bölgenin geleceği ile ilgili kendine yöneltilen soruları da cevaplayarak, bölgenin rutin işleyişi ve bazı detayları konusunda da önemli bilgiler verdi. ''Valla bundan sonra pazaryerinde infilak eden çarşaflı kadın olabilir, çeşitli illerin kırsallarında yavaş yavaş Toyota pick-up'lar görülmeye başlanabilir. Tipik ilerleyiş böyle.'' diyerek, ileri seviye Şamlığın detaylarını paylaşan Selim Saper; sürecin en son aşamasında Amerikan askerinin geldiğini, ancak bunun olmasına henüz epey bir vakit olduğunu sözlerine ekledi.