Canlı Bomba Şüphesiyle Kimsenin Kimseye Bulaşmadığı İstanbul, 13 Eylül 1980'den Beri En Sakin Günlerini Yaşıyor... Ankara'da pazar günü yaşanan canlı bomba saldırısının ardından ortaya atılan söylentilerle birlikte yurt genelinde tedirginlik sürerken, vatandaşların yolda gördüğü herkesten şüphelenip kimseye bulaşmadan bir an evvel evlerine ulaşmaya çalıştığı İstanbul da son yılların en sakin ve olaysız günlerini yaşıyor.  Konuyla ilgili olarak bir basın toplantısı düzenleyen İstanbul Emniyet Müdürlüğü, arabasını köprüde bırakıp giden eleman haricinde son 48 içinde şehirde tek bir asayiş vakasının gerçekleşmediğini belirterek, bu durumun en son 12 Eylül darbesinin hemen ertesinde, şehirde sokağa çıkma yasağı ilan edilen dönemde yaşandığına dikkat çekti.  Akşam saatlerinde şube amirleriyle birlikte kameraların karşısına geçen İstanbul Emniyet Müdürü Selami Altınok, öncelikle bütün İstanbullulara 3 gündür gösterdikleri azami dikkat için teşekkür ederek sözlerine başladı. Vatandaşların korkudan, "karşı taraf anlış anlar da çeker fünyeyi benim yanımda patlatır" düşüncesiyle birbirlerine ters ters bakmaktan bile imtina ettiğini belirten Altınok, şöyle devam etti:  "Son 48 saat içinde adam yaralama, kavga, gasp, cinayet gibi vakalarla ilgili olarak bize ulaşan ihbar sayısı sıfır. Evet yazıyla sıfır arkadaşlar. Aynı şekilde hiçbir taciz vakası da yaşanmamış. 'Canlı bombaysa şimdi ne lüzumu var, dayarız, patlar' diye düşündülerse demek. Olabiliyor çünkü öyle harekete duyarlı patlayıcılar. Daha şaşırtıcı ve sevindirici olanı ise, aile içi şiddetle ilgili gelen şikayetlerin de sıfır olması. Anladığımız kadarıyla, bırakın sokakta birbirini tanımayan insanlarımızı, aynı evde yaşayanlar dahi nolur nolmaz diyerek birbirlerinin suyuna gitmeye özen gösteriyor. Hani derler ya her işte bir hayır var diye. Yanlış anlaşılmak istemem ama bu elim olayın da böyle bir olumlu sonucu olduğu açık." Altınok, aynı düşünceyle trafikte de azami şekilde dikkat gösterildiğini ifade ederken, detaylı açıklama için sözü Trafik Şube Müdürü Muzaffer Seçkinsoy'a bıraktı. Seçkinsoy, "Bırakın trafik kazasını, kavgayı, tek bir hatalı sollama, takip mesafesini ihlal bile olmadı 2 gündür. Taksiciler dahi önündeki aracı en az 50 metreden takip ediyor" sözleriyle Altınok'u doğrularken, Türkiye'nin geç de olsa "takip mesafesi" kavramıyla tanışmasının önemine vurgu yaptı.   Basın toplantısının sonunda gazetecilerin sorularını yanıtlayan Altınok, bundan sonraki gayretlerinin İstanbul'da yakalanan huzur ve güven olmasa da sukünet ortamını kalıcı kılmak yönünde olacağını belirtirken, bu doğrultuda ABD Konsolosluğu'yla koordinasyon halinde canlı bomba uyarılarını rutin hale getirmek için çalışmaların sürdüğünü de sözlerine ekledi.