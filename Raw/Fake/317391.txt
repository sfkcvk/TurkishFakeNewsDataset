Cumhurbaşkanı Erdoğan Başkanlığında Toplanan Ekonomi Zirvesinden Sürpriz Sonuç: ''İşte hep başkanlık olmadığından... Başkanlık olsa...'' Cumhurbaşkanı Tayyip Erdoğan başkanlığında Beştepe'de toplanan ekonomi zirvesinden sürpriz bir sonuç çıktı. Yaklaşık 8 saat süren zirvenin ardından bir basın toplantısı düzenleyen Cumhurbaşkanlığı Sözcüsü İbrahim Kalın, "Düşündük taşındık, başkanlık gelmeden bu işin düzelmeyeceği sonucuna vardık. O bi gelse her şey süper olacak" sözleriyle toplantıyı özetledi. Saat 16'da başlayan ve Başbakan Yıldırım, bakanlar ve üst düzey bürokratların yanı sıra Merkez Bankası Başkanı Murat Çetinkaya'nın da katıldığı zirvede, özellikle dövizdeki hızlı yüseklişe karşı alınacak önlemler masaya yatırılmıştı. Ekonomi çevrelerince de merakla beklenen zirvenin sonunda alınan kararları ise Cumhurbaşkanlığı Sözcüsü İbrahim Kalın aktardı.  Düzenlenen basın toplantısında zirvede konuşulan başlıklar hakkında kısaca bilgi veren Kalın, "Saat 17'de piyasalar kapanana kadar Dolar'ı falan takip ettik. O kısım biraz heyecanlıydı. Sonra da işte ne yaparız nasıl ederiz onu konuştuk. Maalesef durum pek iç açıcı değil. Acilen başkanlık şart..." ifadelerine yer verdi. Yapılan uzun istişarelerde, ülkedeki diğer bütün sorunlar gibi ekonomideki problemlerin de iki temel nedenden kaynaklandığı sonucuna vardıklarını belirten Kalın şöyle devam etti:  "1. Bizi çekemeyen dış ve iç mihraklar. 2. Cumhurbaşkanımız'ın yetki yetmezliği. Bu iki temel sorun maalesef bizim belimizi büküyor... Desem abartı olur Allah'a şükür kimse bizim belimizi bükemez de biraz üzüyor işte maalesef. İç-dış mihrak konusunda yapacak bir şey yok. Biz böyle süper oldukça onlar bizi çekememeye devam edecekler. Diğer konu ise çözebileceğimiz bir mesele. Üzülerek söylüyorum, Cumhurbaşkanımız şu an yeterli yetkisi olmadığı için düzeltemiyor bazı şeyleri. Tam mesela dolar'a müdahele edecek, kendi edemediği için Başbakan'a söylüyor, o ekonomi bakanına söylüyor, o bürokratına söylüyor falan derken o arada iş işten geçmiş oluyor. Halbuki yetkisi olsa mesela piyasaya direkt kendisi hazineden dolar sürecek. Ne bileyim, belki ona bile gerek kalmadan in diyince inecek, çık diyince çıkacak hatta. Çünkü yetkisi olacak. Ama işte şu an diyemiyor, dedirtmiyorlar..." Dış mihrakların bu olayı çok önce çözdüğünü ve Türkiye'nin önünü kesmek için başkanlığa karşı çıktıklarını da sözlerine ekleyen Cumhurbaşkanlığı Sözcüsü, "Mesela Almanya başbakanı, 'başkanlık gelirse Erdoğan bir emir verir, bunlar en aşşağı 3 köprü 5 havaalanı daha yapar, inanılmaz büyürler önünü alamayız' demiş. Aynen bu şekilde bir gurbetçi vatandaşımız duymuş dediğini. İnsan dışarıdan bakınca daha net görüyor bazı şeyleri demek. Biz çok içinde olduğumuz için şeyapamadık bugüne kadar..." derken, Türkiye'nin en kısa zamanda bu eksikliği gidermesi gerektiğine dikkat çekti.  Kalın, OHAL koşullarında da aşağı yukarı aynı yetkilere sahip olan Cumhurbaşkanı'nın neden şu an ekonomiye müdahale etmediği yönündeki bir soruya ise "İkisi aynı şey mi Allanıseversen?" sözleriyle yanıt verdi. Cumhurbaşkanı'nın şu an kimse hesap soramıyor olmasına rağmen teorik olarak iyi kötü bir yerlere hesap vermek durumunda olduğuna, OHAL'in ise sonsuza kadar süremeyeceğine dikkat çeken Kalın, "Bi defa insanın hevesi kalmaz müdahale için. Kendinizi onun yerine koyun lütfen. İstiyorsunuz ki Türkiye dünya devi olsun, kişi başı geliri 50.000 dolar olsun ama ülke sizden bir başkanlığı bile esirgiyor. İlla birileri de sizi denetlesin, size de hesap soran olsun istiyorlar. Sizin de hevesiniz kırılmaz mıydı?" sözleriyle de herkesi biraz empati yapmaya davet etti.