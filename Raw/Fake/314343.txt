Rutine Bindiği İçin Artık Kimsenin İlgisini Çekmeyen '‘Dolardan Tarihi Rekor’' Manşeti, Hüzünlü Bir Törenle Emekliye Ayrıldı Türk basınının duayen başlıklarından “Dolar’dan tarihi rekor” bugün itibariyle medya dünyasına veda etti. Bir süredir kimsenin ilgisini çekmeyen ve çok az tıklanan bir dönemlerin efsane manşeti, Türkiye Gazeteciler Cemiyeti’nde düzenlenen sade bir törenle uğurlandı. Uzun yıllardır Türk basınına emek veren “Dolar’dan tarihi rekor” manşetinin basın dünyasına vedası onuruna düzenlenen törende hüzün hakimdi. Türkiye Gazeteciler Cemiyeti’ndeki törenin ardından bu akşam itibariyle emekliye ayrılan başlık, ekonomi yazarlarının alkışları ve gözyaşlaryla uğurlanırken, törende konuşan Cemiyet Başkan Yardımcısı Hazım Erekli, “Gönül istiyor ki bu bir veda olmasın, belki bir süre dinlenme, yüzünü özletme olarak kalsın” diyerek duygularını dile getirdi. Erekli, yer yer gözyaşlarını tutamadığı konuşmasını şöyle sürdürdü: “Tabi gazetecilik çok dinamik bir şey. Bugün bir kez daha gördük ki kimsenin koltuğu sağlam değil, kimse vazgeçilmez değil. Miadı dolanlar elbette yerlerini gençlere bırakacak. Bizler de artık genç manşetlerin önünü açacağız. Misal ‘Dolar Anasının Nikahı Oldu!’ gibi daha taze bir başlığa şans vermemizin zamanı geldi. Türk basınının ve ekonomi dünyasının böyle enerjik, günün ruhunu yakalayan, yenilikçi şeylere ihtiyacı var artık....” Erekli'nin konuşması salondan büyük alkış alırken, törene üzerinde "Dolar'dan Tarihi Rekor" yazılı pastanın kesilmesiyle devam edildi. Duayen manşetin mesleğe vedasıyla ilgili mesleğe yıllarını vermiş bazı isimlerin görüşleri ise şöyle: Valla tabi insan üzülüyor ya. Bizim kuşak resmen bu manşetle büyüdü. Düşünün 1.20’leri, 1.90’ları, Gezi’yi falan hep bununla yaşadık. Ama tabii bu meslekte en büyük tehlike yüzünüzün eskimesi. Maalesef o da bu kaderden kaçamadı. Hizmetleri için minnettarız.  Bugün en son dolar 3.35’i gördüğünde son bir şans verdik. Fakat maalesef “Bakışlara aldırış etmedi!!” galerisinin aldığı hitin çeyreğine bile ulaşamadı. Yapacak bir şey yok. Kalbimizde yaşayacak.  Şimdi tabi bunu izleyen gelişmeler olacaktır. “Dolar’ın ateşi sönmüyor” sırada diyorum ben. Öyle kelime oyunuyla falan olacak gibi değil durum. “Dolar 5 oldu” yaz, 3 kişi tıklar. O noktadayız.  Bu manşeti ilk attığım günü hatırlıyorum da… O zamanlar internet bile yoktu, Oğuz ağabeyin yanında Gırgır’da çalışıyorduk… Eheh yok ya, eskidi gitti işte. Hazır kimse takmıyoken başlığı gidin dolar alın...