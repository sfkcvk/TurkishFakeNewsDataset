Bodrum Belediyesi, 4 Günlük Tatilde Facebook'a Yüklenen 600 Bin Fotoğrafla İlçenin 3 Boyutlu Haritasını Çıkardı Her yıl olduğu gibi geçtiğimiz bayramda da tatilcilerin akınına uğrayan Bodrum, 4 günlük sürede ilçe sınırlarında çekilen 600 bini aşkın fotoğraf sayesinde 3 boyutlu olarak sanal ortama aktarıldı. Bodrum Belediyesi'nin yoğun çalışmaları sonucu bir araya getirilen fotoğraflarda, ilçenin en ücra köşelerine kadar santim santim görüntülendiğini belirten Belediye Başkanı Nihat Aykan "Bize düşen sadece Facebook'ta bulduğumuz resimleri birleştirmek oldu" diyerek çalışmanın Türkiye'de bir ilk olduğunun altını çizdi.   Bodrum Marina'ya kurulan dev ekrana yansıtılan Türkiye'nin ilk 3D yerleşim haritasının açılışı büyük bir coşkuyla kutlandı. Açılışta yaptığı konuşmada "Hiç üşenmeden tatillerinin her anını Facebook'a yükleyen herkese çok teşekkür ediyorum, hepsinin kadrajına sağlık" diyen Belediye Başkanı Nihat Aykan, projenin ayrıntıları hakkında da detaylı bilgilendirmelerde bulundu. İlçe sınırları içindeki her bir noktanın en az 8 ayrı açıdan alınmış görüntülerinin özel bir yazılım sayesinde birleştirilmesiyle oluşturulan harita için toplam 120 bin facebook profilinin gezildiğini ve bu profillerden indirilen 642 bin 856 adet fotoğrafın kullandıldığını belirten Aykan, internet kullanıcılarının da bir kaç gün içinde 3d.bodrum.bel.tr adresinden 3 boyutlu Bodrum keyfini yaşayabileceklerinin müjdesini verdi. Aykan, fotoğraflardaki ayak görüntülerinin temizlenmesinin ardından kısa sürede tamamlanan 3 boyutlu harita sayesinde, uydu resimlerinde yer almayan bina içleri de dahil çok sayıda ayrıntıya ulaşılabildiğinin altını çizerken, "Ayrıca yine bu fotoğraflar sayesinde ruhsatsız 128 adet plaj ve pansiyon hakkında da yasal işlemleri derhal başlattık" diyerek şöyle devam etti: "Buradan özellikle aynı pozda dönüşümlü olarak birbirlerini çeken ailelere ve arkadaş gruplarına teşekkürü bir borç biliyorum. Bu fotoğrafları bilgisayar yardımıyla üst üste bindirip insan görüntülerini silerek arkadaki manzaraya eksiksiz olarak ulaşabildik. Ortaya çıkan ayrıntılar sadece plaj, pansiyonla da sınırlı değil. Restoran tuvaletlerinden, köpek kulübelerine kadar ne ararsanız var. Sağolsunlar hiç üşenmeden, gerekli gereksiz demeden çekmiş ziyaretçilerimiz. Ayrıca görüntüler sayesinde daha önce dikkatlerden kaçmış bir adet antik sütunu da keşfetme şansı bulduk, şu an Bodrum Arkeoloji Müzesi ekipleri tarafından inceleniyor." Konuşmasının sonunda özellikle 1500 küsür fotoğraflık "bodrumadaaa gittik beraberrr:)" albümüyle projeye önemli katkılarda bulunan Büşra Kursak - Murat Yelkenci çiftine de teşekkür etmeyi unutmayan Nihat Aykan, elde edilen fotoğraflarla Türkiye'nin ilk 3D turizm tanıtım filmini çekmek için girişimlere başladıklarını da sözlerine ekledi.