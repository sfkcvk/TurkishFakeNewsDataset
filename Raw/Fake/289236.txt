Son Anketlere Göre %28'i Geçen CHP Yükselişe Dur Demek İçin Acilen Toplandı Araştırma şirketlerinden üst üste gelen oy artışı haberleri Cumhuriyet Halk Partisi yönetimini harekete geçirdi. “Beyler 28’i geçtik, en son 30 bulan olmuş, hayırdır?” telaşıyla toplanan parti MYK’sı yükselişi nasıl durdurabileceğine ilişkin çareler arıyor. Ankara kulislerine göre Gürsel Tekin, Deniz Baykal ve Önder Sav gibi isimlerin alanlara indirilmesi gündemde… Yapılan son anketlerin ardından acil olarak toplanan CHP MYK'sında, partinin kendini bir anda %28’lerde bulması ihtimaline karşılık ne yapılabileceği tartışıldı. MYK Başkanı İrfan Düzenli yaptığı açıklamada ilk olarak parti toplantılarında eskiye dönüş sinyali verirken, “Napılabilir, bir etkisi olur mu bilmem ama en azından beyaz plastik sandalyelerle birbirimize girersek tekrar %25’lerden düşük seviyeleri zorlarız bence” ifadelerini kullandı. Bir zamanlar CHP’nin barajın altında dahi kalmayı başardığını ekleyen Düzenli, her partilinin gönlünde o parlamentosuz, sessiz, sakin dönemin özleminin yattığını dile getirdi. Konuya ilişkin bir diğer açıklamaysa CHP’nin sevilen simalarından Deniz Baykal’dan geldi. Kendi dönemlerinde katiyen böyle durumlar yaşanmadığına dikkat çeken parti duayeni, “Ya ne güzeldi, kimseye eyvallahımız yoktu, kendi kendimize takılıyorduk. Şimdi utanmasak iktidara gelicez. Yok artık” diyerek, hoşnutsuzluğunu dile getirdi. Durumun düzeltilebilmesi için elinden gelen her türlü desteği vermeye hazır olduğunu belirten Baykal, 1 Kasım’a kadar kalan kısıtlı sürede en azından 3 puanı sırf kendisinin indirebileceğini hatırlattı. Haber yayına hazırlandığı esnada MYK toplantısı tüm hızıyla sürerken, şu ana dek partiye yakın kaynaklardan sızan kimi bilgilerse şöyle; - Seçime kadar yapılacak canlı yayınların tamamına Gürsel Tekin çıkartılacak. Tekin’in her konuda serbestçe ve partiyi bağlayacak biçimde konuşması sağlanacak. - Ordu Göreve mitingi düzenlenip, bulunabilinirse başörtülü bir grup kadın ikna odasına alınacak. (Temiz 10 puan var bu işte) - Ekonomik söylemlerden vazgeçilerek seçim meydanlarında sadece Atatürk bayrakları sallanıp Yiğidim Aslanım söylenecek (Zülfü bey’le konuşalım…) - Sosyal medya daha az etkin kullanılacak. Gerekirse Twitter'dan kullanıcılar troll'lenecek. Sürekli Deniz Baykal videoları ve fotoğrafları paylaşılarak %3-%4’lük oy kaybının peşinden koşulacak. - Vatan Partisi’yle ittifak yapılacak. Doğu Perinçek seçilebilecek bir yerden aday gösterilecek. - Adı CHP ile anılan sevimli kedi Şero, başka partilere sahiplendirilecek. (LDP maddi kaynak ayıramayacağını bildirdi, BBP ile görüşmeler devam ediyor) - Kemal Kılıçdaroğlu'nun seçim meydanlarına gözlüksüz çıkması sağlanacak. Gözlükle fazla sevimli oluyor. Ayrıca “Kılıçdaroğlu iyi adam ya” söylemini yıkmak için Genel Başkan yerlere tükürtülecek; köpek kıskıslatılacak. Parti genel merkezinin önüne bizzat çöp poşeti bırakacak.