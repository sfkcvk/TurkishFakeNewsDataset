Gönüllü Çıkmaması Nedeniyle Kemal Kılıçdaroğlu'nun Eylemine ‘Türkiye'de adalet var’ Argümanıyla Karşı Çıkacak Aktroller Kurayla Belirlenecek CHP Genel Başkanı Kemal Kılıçdaroğlu’nun başlattığı Adalet Yürüyüşü’ne yönelik olarak henüz kimsenin “Ya iyi de Türkiye’de adalet var ki zaten” şeklinde yanıt vermemesi üzerine Aktroller arasında kura çekimi yapılmasına karar verildi. Heyecanla beklenen çekiliş yarın sabah gerçekleştirilecek. Bugün başlayan Adalet Yürüyüşü, sosyal medyada Kemal Kılıçdaroğlu’na yönelik çeşitli tepkileri de beraberinde getirdi. Giydiği spor ayakkabıdan, eylemin zamanlamasının manidar olduğuna dek geniş bir yelpazede eleştirilen CHP Genel Başkanı’na henüz hiç kimsenin “Ohoo ne adaleti ya? Bundan daha adaletli ülke mi var?” dememiş olmasıysa dikkatleri çekti. Aktroller olarak bilinen sosyal medya kullanıcılarının da bu konuda pasif kalmaları üzerine devreye AK Parti Halkla İlişkiler Koordinatörü Ayhan Özcaner girdi. AK Parti sevdalısı tüm sosyal medya kullanıcılarına seslenen Özcaner şöyle konuştu: “Valla tabi bu konuda gönüllü çıkmamış olmasını bir nebze de olsa anlayabiliyoruz. Evet, kolay değil. Ancak bizler bugüne dek hep zoru başardık, şimdi de başarırız. Bugün konuyu değerlendirirken baktık ki bizimkilerden pek bir şey çıkmıyor, en son Devlet Bahçeli’ye kadar gittik. Hani kimse yapmasa bile o yapar diyerekten. Maalesef onu bile ikna edemedik. ‘Başka ne diyorsanız söyliyim ama o olmasın, canımı isteyin daha iyi’ diyince çok da üstüne gidemedik. Koca adamı o halde görmek de acı. Velhasıl, olay kura çekilişine kaldı arkadaşlar. Yarın sabaha kadar size mühlet. Hala gönüllü çıkmamış olursa çekicez kurayı.” AK Parti’den gelen açıklamanın ardındansa Aktroller cephesinde gerginlik bir anda yükseldi. Trollere yakın kaynakların ifadelerine göre “Beyler birimiz başlasa, herkes aynı şeyi mi yazsa peşinden?” gibi seçenekler değerlendirilirken bu konu da kimsenin ilk olmak istememesi nedeniyle havada kaldı. Aktroller’in son olarak “Ya böyle alakasız bir bakandan falan rica etsek de o mu yazsa önce? Biz de hemen retweet ederiz” önerisi üzerinde yoğunlaştığı gelen bilgiler arasında.