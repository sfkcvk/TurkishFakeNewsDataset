Avrupa Nükleer Araştırma Organizasyonu (CERN), Antin Kuntin İşlere Dünyanın Parasını Harcayacaklarına, Dünyada Bir Sürü Fakir İnsan Var, Onları Doyuracaklarını Açıkladı Avrupa Nükleer Araştırma Organizasyonu (CERN), dün akşam saatlerinde Cenevre'deki merkezlerinde düzenlenen basın toplantısında, kurum bünyesinde halen sürdürülen ve maliyeti 1000 Euro'yu aşan tüm çalışmaları süresiz olarak askıya aldığını duyurdu. Kararın alınmasında, kamuoyunda hakim olan, "Bunun gibi antin kuntin işlere milyarlar harcayacaklarına, dünyada bir sürü aç insan var, onları doyursunlar" yönündeki genel kanaatin etkili olduğu bildirildi. 

 

Büyük Hadron Çarpıştırıcısı'nı(LHC) geçtiğimiz hafta içinde yeniden çalıştırmaya başlayan Avrupa Nükleer Araştırma Organizasyonu (CERN), projenin kendisinden ziyade masrafıyla gündeme gelmiş, iki tane atom (o da bir ihtimal) birbiriyle çarpışacak diye harcanan paranın miktarı, gerek uluslararası basından, gerek dünya kamuoyundan yoğun tepki almıştı. Eleştiriler karşısında bugüne kadar koruduğu sessizliğini, dün akşam saatlerinde gerçekleştirilen basın toplantısıyla bozan CERN Eşbaşkanı Erwin Eissbuchner, yakın zamanda kurum içinde yapılacak radikal değişikliklerin ilk sinyallerini verdi. 
 
 

Kuruldukları günden bu yana bilim adı altında kimsenin ne olduğunu anlamadığı bir sürü şeyle uğraştıklarının farkında olduklarını ifade eden CERN Eşbaşkanı, 20 yıl boyunca bu işlere toplamda 90 milyar euroya yakın kaynak harcadıklarını itiraf ederek şöyle devam etti: 
 

Eissbuchner, kurum olarak artık bu işlerden ellerini eteklerini çekip, yüklü meblağdaki ödeneklerini ortalama insanın beklentileri doğrultusunda harcama zamanının çoktan geldiğini işaret ederken, bugüne kadar düşüncesizce harcadıkları paralar yüzünden duyduğu pişmanlığı da gizleyemedi.