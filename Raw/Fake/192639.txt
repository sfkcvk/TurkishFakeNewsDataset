Facebook'ta Okey Oynarken Başlayan İlişkileri Evlilikle Noktalanan Genç Çift, Tanışma Hikayelerinin Tırtlığı Nedeniyle Zor Günler Yaşıyor 2010 senesinde Facebook’ta bir okey odasında başlayan ilişkilerini geçtiğimiz hafta evlilik ile taçlandıran B.Ö (31) – G.Ö (30) çifti, utanç verici tanışma hikayelerini çevreden gizlemek için yoğun gayret sarfediyor. Bu durumu daha fazla içinde tutamadıkları için mikrofon karşısına geçtiklerini söyleyen genç çift “İnternette tanışıp evlenme işi nispeten normal. Ancak iş okey odasına gelince bir takım zorluklar yaşıyoruz. İnsanlar nerede tanıştınız deyince konuyu nasıl değiştirdiğimizi görseniz inanamazsınız. Yapmadığımız şebeklik, maymunluk kalmadı...” derken, haberde isimlerinin verilmemesi konusunda basın mensuplarından özellikle ricada bulundular İnsanların yanlış anlamalarından korktukları için bugüne kadar durumu kimseye ifade edemediklerini söyleyen B.Ö: “Bir ilişkinin temellerini Facebook Okey'de atmak bi yere kadar makul. Girer tanışırsın, bi iki muhabbet eder, sonra dışarıda buluşur gezer tozar, eşe dosta da 'olm feys'ten bi hatun düşürdüm, ben buna kesin çaka..." derken eşinin araya girmesiyle konuyu değiştirdi: "Ancak işte bu sefer öyle olmadı. Birbirimizi tanıdıkça daha da çok bağlandık. Ben de hayatımın okeyi, biriciğim, kırmızı yedilimi Facebook Okey'de buldum. Amelelikse amelelik, ayıpsa ayıp, ne yapalım yani?" Nasıl tanıştıkları hakkındaki soruları yanıtlamak için söz alan G.Ö ise, “Yıllarca ruh eşimi, sadece gözlerime bakarak beni anlayabilecek birini aradım. Bugüne kadar bulduklarım; deliyürek82, asikurt, ^^^blackeagle^^^, muratcan… Hepsi sahte okeymiş meğer. Hani derler ya mutluluk beklemediğin yerde karşına çıkar diye, sen git, Facebook Okey’de ruh eşini bul… Demek ki öyle çok özel bir şey de aramıyormuşuz...” İfadelerine yer verdi. Eşiyle birlikte yaşadıkları tüm özel anlara rağmen, toplum baskısı yüzünden durumlarını anne babalarına bile anlatamadıklarından dert yanan G.Ö., "Valla iki yıldır lafı bir şekilde geçiştirmeyi başardık, bir iki ufak yalanla buralara kadar geldik ama ağzımızdan kaçacak, bizi okey masalarından tanıyan birileri karşımıza çıkacak diye hep bir diken üzerindeyiz." diyerek yaşadıkları stresi gözler önüne serdi. Artık internetten tanışıp evlenmenin, hatta Facebook’la başlayan bir ilişkiyi nikahla noktalamanın doğal karşılandığını ama okey odalarının bir türlü kabul görmediğini belirten B.Ö “Yalancı durumuna düşmemek için soranlara Facebook'ta oyun oynarken tanıştığımızı söyleyip konuyu geçiştiriyoruz. Hangi oyun diye ısrar eden olursa ancak o zaman mecburen Farmville diyoruz. Ona ses çıkaran olmadı şu ana kadar. Hayır oyunsa o da oyun yani. Ama bi şeyler ekip biçtiğinden midir nedir daha bir saygı görüyor. Öteki türlü kahveci muamelesi görüyorsun” sözleriyle toplumun çifte standartına dikkat çekti. Çiçeği burnunda damat B.Ö, tanışma hikayelerinin tırtlığının da kendilerini zorladığını itiraf ederken en büyük zorluğu yarın öbürgün çocuk sahibi olduklarında yaşayacaklarını söyledi. "Çocuk 'anne, baba siz nasıl tanıştınız?' diye sorduğunda ne diyeceğiz?" diyen B.Ö. şöyle devam etti: "Evladım işte annen masa açmıştı, karşısına oturup "boş" cevabını aldıktan sonra ilk eli ben açtım. O da "tb" diye tebrik etti, sonra "Orti nerden?" sorusunu sordum ve muhabbetimiz öyle başladı' mı diyeyim? O çocuk 'ben nasıl bir aşkın meyvesiyim?' diye kendini sorgulamaz mı? Bunları düşündükçe 'nalet olsun, Keşke görücü usulü ile evlenmiş olsaydık' demekten kendimi alamıyorum..."