Televizyonda Yeteri Kadar Anayasa Tartışması İzleyen Vatandaşa Hukuk Diploması Verildi Uzunca bir süredir televizyonda izlediği anayasa değişikliği konulu tartışma programları, Burdur’da iddaa bayii işleterek yaşamını sürdüren Ersin Özbükey (32) isimli vatandaşın hayatını değiştirdi. İstanbul Üniversitesi’nden hukuk diploması almaya hak kazanan çiçeği burnunda hukukçuya diploması, üniversitede düzenlenen sade bir törenle takdim edildi.
 
“Tipik orta saha mücadelesi şeklinde geçen maçtan bir an sıkılıp kanalları gezmeye başladığımda, yeni anayasa paketi konulu bir tartışma programına gözüm takıldı. Emekli savcısıydı, anayasa profesörüydü derken, o kelli felli adamların ortaokul münazarası heyecanını görünce ekran başında kilitlendim kaldım. Sonrasında ise, günler, haftalar boyunca tartışma programı izlemeden duramaz oldum. Sabahlara kadar izlemediğim anayasa tartışması, dinlemediğim hukuki yorum kalmadı, uyku bana haram oldu. İlk başlarda konuşulan konulardan hiçbir şey anlamıyordum. Ancak kısa bir süre sonra sevinçle fark ettim ki, artık derdimi anlatacak kadar hukuk biliyorum. Bundan sonrası ise çorap söküğü gibi geldi. Yaklaşık üç aylık sürenin sonunda fezleke gibi, yüce divan gibi, bütün karmaşık hukuki kavramlar benden sorulur oldu.” 
 
Bu dönem boyunca tartışma programlarındaki tüm SMS oylamalarına katıldığını, gönderdiği e-maillerle konuşulanlara yön verdiğini belirten Özbükey'in, hukuki konulardaki uzmanlığını fark eden ise ünlü televizyoncu Yiğit Bulut olmuş. “Yiğit Bey, sağolsun, programına gelen yorumların büyük kısmının bana ait olduğunu anlamasıyla birlikte, İstanbul Üniversitesi Hukuk Fakültesi’nden yetkililerle temasa geçmiş. Hocalarımız da beni çağırınca kalkıp geldim. 2 ay gibi bir süre zarfında tüm sınavları vererek diplomamı aldım.” diyen Özbükey, kendisine inanan ve destekleyen herkese tek tek teşekkür ederken salonda duygu dolu anlar yaşandı.