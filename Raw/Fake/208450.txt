Her Bölüm En Az Yarım Düzine Telefonun Ya Denize Ya Duvara Fırlatıldığı Yerli Dizi, Yüksek Maliyetler Nedeniyle Ekrana Veda Ediyor Fox TV’nin sezona iddialı giren ancak rakipleri karşısında gün geçtikçe kan kaybeden dizisi ‘Sevgiden Kaçanlar’ ekranlara veda ediyor. Hemen her bölümde yaşanan kavga, tartışma ve entrikaların ardından senaryo gereği olarak öfkeyle fırlatılan telefonların dizi bütçesinde önemli gedikler açması ve mevcut tek sponsorun da faturaları kabul edemeyecek hale gelmesinin ardından basın mensuplarının karşısına geçen dizinin yapımcısı Şensoy Birben, yapılacak bir erken final bölümünün ardından yayına son vereceklerini açıkladı. Final bölümünün tamamlanabilmesi için tuşlarına basıldığında Jingle Bells söyleyen ışıklı oyuncak telefonlardan sipariş edildiği gelen haberler arasında. Yerli diziler arasındaki kıyasıya rekabetin hızla arttığı televizyon dünyasında bir veda haberi de Fox TV’nin sezona büyük umutlarla giren ‘Sevgiden Kaçanlar’ adlı yapımından geldi. Yayınlanan her bölümünde çok sayıda cep telefonunun pert olduğu dizinin sponsorunun da artan maliyetleri karşılamama kararı sonrasında bir açıklama yapan yapımcı Şensoy Birben daha fazla zarar etmeden bir noktada gidişata dur demenin artık gerekli olduğunu söyledi. “Dizimizde de maşallah bir bölüm olaysız, ayrılıksız, kavgasız geçmedi ki... Annesiyle tartışır çat telefonu fırlatır, sevgilisine kızar çat telefonu fırlatır, dizinin geçtiği mahallede esnaf kavgası çıktı senaryo icabı, orda bile kasap bakkala telefon fırlattı... İnsanın izlerken içi gidiyo yemin ederim. Senaristlere 50 defa dedim ki yazmayın şu sahneyi. Oyuncuya ne kadar ‘Yavaş at, bi sonraki sahneye elimizde telefon yok’ desek de laf geçiremiyoruz, eline telefonu alan Allah ne verdiyse fırlatıyor.” sözleriyle yaşananları özetleyen Birben, artan yapım maliyetlerinin artık bellerini büktüğünü itiraf etti. Dizinin zamanlamasının da maliyetler açısından kendilerini güç durumda bıraktığını kaydeden Birben, “5 sene önce olsa inanın sıkıntı yoktu. O zaman cep telefonları hem ucuz hem de takoz gibi olduğundan bi maliyet kalemi oluşturmuyordu. Şimdi mecburen iPhone'u veriyoruz adamların ellerine 2500 liradan hesaplasan bölüm başına nerden baksan 15 bin lira zararımız var.” dedi. Kendisinin sette olduğu zamanlarda maliyetleri düşürmek için elinden geleni yaptığını ve bu doğrultuda oyuncular tarafından fırlatılan 4 farklı telefonu kurtardığını sözlerine ekleyen Birben, "Hangi esnada aldılar bilmiyorum benim iPhone 5'i de fırlattı Allahsızlar… İki dakkalığına setteki sehpaya koymuştu, bi döndüm yok...72.bölümde tam Aslı'yla Hasan Ağa iskelede kavga ederlerken kadraja girip aniden denize atlayan adam var ya... Hah, bizzat bendim o ... Yani her yapımcı dizisinde bi gözükmek ister tabi de, takdir edersiniz ki bunun yolu yordamı aslında bu değil" sözleriyle tek başına sürdürdüğü mücadelenin maalesef yetmediğini dile getirdi. Son olarak final bölümünü oluşan ekonomik darboğaz nedeniyle oyuncak telefonlarla tamamlama durumuyla karşı karşıya kaldıklarını belirten Birben basın toplantısını "Arkadaşlar içinizden biri telefonunu verebilirse... Bi eşimi çaldırıyım, o anlar direk kendi geri arar zaten" sözleriyle sona erdirdi.