Sevenleri Yüzünden 4 Seferdir Kapanamayan Tarihi Kağıthane Keşkülcüsü İsyan Etti: ‘‘2 dairemi sattım lan yeter…’’ Son 3 yıldır ekonomik sebeplerle birçok kez kapanma kararı alan ancak sevenlerinin kararlı tutumları ve eylemleri nedeniyle bir türlü bu isteğini yerine getiremeyen Tarihi Kağıthane Keşkülcüsü’nün sahibi Muharrem Öztuna isyan etti. Bugün vergi dairesine iflas kararını vermek üzere dükkanından çıkarken eylemci grupla karşılaşan Öztuna “Lan gene mi siz? Batırdınız lan beni” sözleriyle sevenlerinin üzerine yürüdü. 1942’den bu yana özellikle yaptığı keşküllerle hatrı sayılır bir hayran kitlesine ulaşan tarihi Kağıthane Keşkülcüsü, bugün bir eyleme daha sahne oldu. Son 3 yıldır 4 defa kapatma kararı alan dükkan sahibi Muharrem Öztuna eylemcilere önce çok sert sözlerle çıkıştı. Öztuna, “Olum bak bir oldu, iki oldu hadi neyse, dört seferdir ben kapatıcam dedikçe gelip gelip keşkül yiyorsunuz. 2-3 gün bir ciro oluyor mal gibi ben de gaza gelip açık tutuyorum dükkanı. Sonra tıs” ifadelerini kullandı. Açıklamalarına devam ettikçe sinirlendiği gözlenen dükkan sahibi şöyle konuştu: “Hata bende aslında. İlk kapatma kararımı birkaç müşteriye söylemiş bulundum. Gidip sosyal medyada kampanya başlatmış şerefsizler. Ertesi sabah bir geldim, ohooo şarkılar, türküler, vay efendim ‘Kağıthane Keşkülcüsü kentin belleğidir’ sözleri falan. Şimdi açık konuşayım biri Muharrem Öztuna’ya ‘Abi sen kentin belleğisin’ derse kimse kusura bakmasın Muharrem Öztuna’nın da hoşuna gider bu. Neyse bu hevesle açık tuttuk dükkanı. Ama yok yani direk batışa gidiyoruz olum. Üç tane zibidinin yediği keşkülle, attığı tweet’le döner mi lan burası? Stopajı var, Bağkur’u var a.ına k.duklarım… 2 tane daire sattım ben şura açık kalacak diye…” Açıklamalarının sonunda iflas kararının yazılı olduğu dilekçesiyle birlikte vergi dairesine gitmek üzere dükkandan çıkan Muharrem Öztuna burada eylemcilerle karşı karşıya geldi. Eylemcilerin gitar, kemençe ve akordeonla icra ettikleri ‘Keşkül İçin Çal’ şarkısını bir süre dinleyen öfkeli patron ardından dondurma tezgahından kaptığı dökme demirden dondurma koyma spatulasıyla kitleye saldırdı. Haber yayına hazırlandığı esnada personelin güçlükle eylemcilerden ayırdığı Öztuna, “Bitti olum bu sefer, bitti lan, yemezler o numaraları. Yarın bu dükkanı Ganyan Bayii’ne çevirmezsem adam değilim. O zaman gelin atlar için çalın” şeklinde bağırmaktaydı.