İş Arayan Bütün Tanıdıklarına ''Bana bir CV'ni yollasana'' Diyen Kurumsal Firma Çalışanı, İnsan Kaynakları Sitesi Açmaya Hazırlanıyor Türkiye'nin önde gelen inşaat firmalarından birinde on iki yıldır proje mühendisi olarak çalışan Doğu Sencer, iş arayan eş, dost ve akrabalarından topladığı CV'ler sayesinde örnek bir girişimcilik hikayesine imza atmak üzere. Bugüne kadar "Sen bana cv'ni at, bizim şirkette olmasa bile bize sürekli mail geliyor bir yerlerden" diyerek çevresinden 40.000'e yakın CV toplayan Sencer, çok yakında açacağı insan kaynakları sitesiyle kendi işinin patronu olmaya hazırlanıyor. 2500'e yakın çalışanıyla 16 farklı ülkede faaliyet gösteren, inşaat sektörünün en önemli kurumsal şirketlerinden birinde çalıştığını, adeta şirketi kendi kurmuşcasına büyük bir gururla ifade eden Doğu Sencer, sıradan bir inşaat mühendisi iken nasıl insan kaynakları sitesi açmaya karar verdiğini şu sözlerle anlatıyor: "İlk başta ben de herkes gibi biraz yardımcı oluyormuş gibi görünmek, biraz da kendimi bir nebze olsun önemli biri gibi hissetmek için başlamıştım bu işe. İşi olmayan, işi olup da memnun olmayan çevremde kim varsa hemen mail adresimi veriyordum. Bildiğim kadarıyla bu süreçte benim sayemde istihdam olanağı bulabilen kimse olmadı ancak 12 yılın ardından elimde 40000'den fazla CV biriktiğini fark edince kafamda bir ışık yandı..." Büyük ve kurumsal bir şirkette çalışıyor olmanın CV toplama konusundTopladığı a kendisine büyük avantajlar sağladığını belirten Sencer, ay başında tık diye ödenen maaş, maaş üzerinden yatan sigorta, servis, yemek fişi gibi etkenlerin insanları doğal olarak cezbettiğini belirterek ekliyor: "Bir de benim gibi çalıştığınız şirkette kendinizi ispatladıysanız (editörün notu: işten çıkarılmadan en az 1 seneyi doldurabilmeyi kastediyor) çevrenizdeki insanlar da bir süre sonra sizi oranın sahibiymiş gibi görmeye başlıyorlar. Ondan sonrası kolay zaten. Gelsin CV'ler, gitsin 'Abi bizim işte bir gelişme var mı?' telefonları. Gerçekten, o süreç inanılmaz zevkli. Yani hiçbir şey değilse bile insan sırf egosu hatırına yapabilir bu işi..." Süreç içerisinde sadece CV toplamakla yetinmediğini, aynı zamanda kariyer danışmanlığı yaptığını da vurgulayan genç girişimci, "Sanki çok büyük bir sır veriyormuş gibi, 'Dil önemli, öncelikle İngilizce'yi halledin', 'Kıytırık da olsa bir MBA yapın', 'Bilmemne sertifikasını mutlaka alın' tarzı öğütler vermeyi de ihmal etmiyordum. Artık ne kadar dinlediler beni bilmiyorum, zira pek çoğundan daha sonra haber alamadım." sözleriyle anlatıyor verdiği hizmeti. "Firmanın büyüklüğü ve kurumsallığı her ne kadar CV toplamada kolaylık sağlasa da, iş CV'lerin değerlendirilmesine geldiğinde aynı şeyi söylemek çok zor" diyen Sencer, şöyle devam ediyor: "İşin aslı şu ki, çalışmaya başladığımdan bu yana bizim şirketin insan kaynakları departmanına bir kez, o da kendi işe giriş mülakatım için uğradım. İnsan Kaynakları Müdürü en son kim oldu onu bile bilmiyorum. İlk başlarda gelen CV'leri, beni işe alan İK'cıya bir heves forward ediyordum ancak herhangi bir yanıt gelmediğini görünce 3-5 mail'den sonra ben de bıraktım ipin ucunu. Açıkçası işin o kısmı bana da angarya geliyordu zaten..." Kendisine gelen CV'leri my documents altnda açtığı bir klasöre kaydedip, CV'yi yollayana 'Tamamdır abi, ilettim ben gerekli yerlere, en kısa zamanda sana geri döneceklerdir' yanıtı vermek konusunda yaklaşık olarak 10 yıllık bir tecrübesi ve birikimi olduğunu belirten Sencer, "Şimdi de aynı şeyi bir web sitesi altında yapacağım, tek fark bu. Beni en çok mutlu eden şeyse, böylesine zevkli bir hobinin yakında mesleğim haline gelecek olması..." derken, yeni işiyle ilgili duyduğu heyecan da adeta gözlerinden okunuyor.