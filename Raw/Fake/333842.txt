82. İl İçin Kerkük, Musul, Halep, Gazze ve Kudüs Seçenekleri Arasında Kararsız Kalan Türkiye, Referanduma Gidiyor... Türkiye'nin 82. ilinin neresi olacağıyla ilgili tartışmalar, son olarak Kudüs'ün de gündeme gelmesiyle birlikte tekrar alevlendi. Önceki yıllarda Kerkük, Musul, Halep, Şam ve Gazze gibi seçeneklerin öne çıktığı mücadeleye, yaşanan son gelişmelerle birlikte Kudüs de katılırken, hükümet düzenlenecek bir referandumla bu konudaki kafa karışıklığına son vermeyi hedefliyor. ABD'nin Kudüs'ü İsrail'in Başkenti olarak tanımasının ardından kararı protesto etmek için düzenlenen gösterilerde, son olarak Kudüs'ün de Türkiye sınırlarına dahil edilmesi talebiyle birlikte 82. il için yarışan adayların sayısı da 9'a yükseldi. Geçtiğimiz yıllarda Kuzey Irak ve Suriye'deki gelişmelere paralel olarak gündeme gelen ve bir gece ansızın 82. il olması beklenen şehirler arasına katılan Kudüs, gündemdeki sıcaklığı ve sahip olduğu kutsal önemle birlikte en öne çıkan isim olurken, yavaş yavaş itirazlar da yükselmeye başlamış durumda. Kerkük'ün hem Türkiye'ye daha yakın olması hem de uzun bir süredir sıra beklemesi nedeniyle 82 no'lu plakada öncelik hakkı bulunduğunu belirten bazı vatandaşlar Kudüs'ün sırasını beklemesi gerektiği görüşünü savunurlarken, benzer itirazlar farklı kesimler tarafından Halep, Şam, Musul, Menbiç ve Gazze gibi yerleşim birimleri için de dile getirilmeye başlandı.  Konuyla ilgili olarak Hükümet'ten yapılan açıklamada ise 82. il için tüm adaylara eşit mesafede olunduğu vurgulanarak, tartışmaların demokratik bir çerçevede çözüme kavuşturulması için referandum seçeneğine işaret edildi. "Bu zamana kadar milli irade belki kendi içinde bir uzlaşıya varır, 82. ilin adını net bir şekilde koyup önümüze getirir diye bekliyorduk ancak maalesef sürekli yeni isimlerin gündeme gelmesi işimizi zorlaştırdı. Yoksa yani adı belli olsa ohooo... Çoktan 82. ilimiz olmuştu o bölge. Artık nereyse orası..." diyen Hükümset Sözcüsü Bekir Bozdağ, konunun daha fazla dallanıp budaklanmadan sandıkta çözülmesi için gereken adımların en kısa sürede atılacağını ifade etti.  82. il için sandığa gidecek vatandaşlara mevcut adaylarla birlikte Türkiye içinden öne çıkan kimi ilçelerin de sorulacağını belirten Bozdağ, "Kerkük, Musul ya da Kudüs olmasa bile en kötü ihtimalle mesela atıyorum Bayburt'u 82. il yaparak bile bu meseleyi artık bir çözüme kavuşturmamız gerekiyor." derken, Türkiye'nin 82. ilini bir an önce belirleyip önüne bakması gerektiğini de sözlerine ekledi.