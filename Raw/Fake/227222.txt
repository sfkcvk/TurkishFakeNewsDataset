Dostça ve İyi Niyet Dilekleriyle Ayrılınan Eski Sevgilinin Profilinde ''Arkadaşı Ekle'' Şoku... Bir süre önce ilişkilerinin artık tıkandığını gerekçe göstererek dostça ve iyi niyet dilekleriyle ayrılan Levent Hepten (27) ve Nihal Porçalı (25) çiftinin arkadaşlıkları uzun sürmedi. Ayrılık konuşmasının ardından rutin olarak profilini gezdiği eski sevgilisinin sayfasına girdiğinde ''Arkadaş Ekle'' şoku ile karşılaşan Levent Hepten, bu durumu ''Lan hani arkadaştık, her zaman birbirimizin yanındaydık? Var ya ben size söylüyorum, kesin birini buldu bu...'' sözleriyle yorumlarken, Nihan Porçalı cephesinden ise yanıt gecikmedi. Bu sabah bilgisayarda karşılaştığı manzaranın ardından ufak çaplı bir sinir krizi geçiren Levent Hepten, ailesi ve komşuları tarafından güçlükle sakinleştirildi. Olay yerine gelen muhabirlerin ısrarlı soruları üzerine eski kız arkadaşıyla aralarında yaşananları tüm çıplaklığı ile kamuoyuna aktaran Levent Hepten'in ilk açıklamaları ''Ya aslında tam ayrılık da değildi. Bir süreliğine ara verip kendimizle baş başa kalıp kafamızı şeyapacaktık. Allah bilir kimle baş başa kalıyor şimdi... '' şeklinde oldu. Odasının dağınıklığı ve uykusunu alamamış ifadesiyle dikkat çeken Levent Hepten, gayet medeni bir şekilde ayrıldıkları kız arkadaşından böyle bir hareketi hiç beklemediğinin altını çizdi. ''Evet, o gün kafede 'Sorun sende değil, bende' derken zerre inanmamıştım ama biraz rahat bırakayım nasıl olsa geri gelir zannettim'' diyen acılı genç, daha sonra sözlerine şöyle devam etti: ''Bakın bunu da ilk defa size söylüyorum, 'arkadaş kalalım' diyen de ta kendisi. Hatta yani gerçek mi, şaka mı bilemem bana o gün gülerek '35'imize kadar evlenmemiş olursak, mutlaka evleniriz' bile demişti. Aha aradan bir hafta bile geçmedi, şu yaptığı şeye bakın. Bu bi haftalık süreçte de her gün baktım Face'ine. Yok bilmem nerede kahve keyfi, her gün 'Nihan Porçalı bilmem kim ile arkadaş oldu' notifikasyonları... Yok yok, kesin başka birini buldu. Daha iki gün önce 'I'm in the mood for love' şarkısını paylaştı. Boş yere niye paylaşsın onu. Yollu işte, nolacak..'' Bu sabah yaşadığı şaşkınlık ve öfke nedeniyle Nihan'a tekrar arkadaşlık isteği göndermesine de açıklık getiren Levent Hepten, arkadaşlık isteğini geri aldığını ve böyle bir şeyin normalde aklından geçmeyeceğini vurguladı. ''Ya o kim ki benimle arkadaş olcakmış, zaten öylesine takıldığım bir kızdı. Bitti, gitti. O kadar...'' diyen Hepten, Facebook durumunda da belirttiği gibi kendisinin artık 'Single' olduğunu bir kez de kamuoyuna duyurdu. Levent Hepten cephesinde bu gelişmeler yaşanırken, eski kız arkadaşı Nihan Porçalı ise bu akşam yakın arkadaşları ile birlikte bir kafede görüntülendi. Buluşma nedenlerinin 'kriz masası' ile uzaktan yakından alakasının olmadığını belirten genç kız, ''Ya Levent her insanın hayatında bir kez olan geçiş ilişkilerinden biriydi benim için. Çok da büyütmeye gerek yok'' diyerek, net mesajlar verdi. Levent ile arkadaş olmak için kendisinin gayret gösterdiğine de değinen Porçalı, ''Yani ayrıldık ama sürekli bi 'o yanındaki kim', 'bu adam niye her iletini layklıyo' gibi şeyler diyordu. Eeee, arkadaşlık da bir yere kadar'' dedi ve ardından bir arkadaşıyla buluşmak üzere kafeden ayrıldı. Nihan Porçalı'nın buluşacağı kişinin kimliği gizemini korurken, kendisine yakın kaynaklardan alınan bilgiler bu kişinin, yeni erkek arkadaşı olabileceği yönünde.