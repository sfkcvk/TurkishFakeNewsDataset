Mısır'ın Ardından Suriye Krizinde de Ağırlığını Koymak İsteyen Türkiye, Yeni Profil Resmi İçin Gün Sayıyor Mısır'da yaşanan krizde ortaya koyduğu profil resmi ve hashtag diplomasisiyle sürecin önemli aktörlerinden biri haline gelen Türkiye, Suriye krizinde de devreye girmek için kolları sıvadı. Geçtiğimiz hafta ülkedeki çatışmalarda kimyasal silah kullanıldığı yönündeki iddiaların ardından dünyanın dikkati yeniden Suriye'ye çevrilirken, Dışişleri Bakanlığı'nda kurulan kriz masasında da Suriye'deki zulme dur demek için kullanılacak yeni avatar ve hashtag'ler için yoğun bir mesai sürüyor.   Konuyla ilgili olarak akşam saatlerinde bir açıklama yapan Bakanlık Müsteşarı Özdem Özkaynarcı, Suriye'deki gelişmelere hazırlıksız yakalanan çok sayıda vatandaşın, haftasonundan itibaren ellerindeki Rabia avatarları ve zulmesessizkalma, katilesed gibi hashtag'lerle krize müdahale etmeye çalıştıklarına dikkat çekti. Bu süreçte Dışişler Bakanlığı'nın da gelişmeleri yakından izlediğini belirten Özkaynarcı şöyle devam etti:  "Vatandaşlarımızın iyi niyetinden şüphemiz yok ancak şu an herkesi biraz itidale davet ediyoruz. Bilinçsiz avatar ve hashtag kullanımı diplomasimize faydadan çok zarar getirir. Birleşmiş Milletler'in hazırlayacağı raporu bekleyelim. Eğer hayatını kaybedenlerin en azından bir kısmı Sünni ve Müslüman Kardeşler üyesiyse gereken en sert yanıtı duruma uygun profil resimleriyle yine twitter üzerinden veririz. Bakanlıkta grafiker arkadaşlar konuyla ilgili hassasiyetle çalışıyorlar, bundan kimsenin şüphesi olmasın. Ama rapor derse ki ölenler rejim yanlısı ya da ne bileyim PYD'li Kürtler falan, işte o zaman enerjimizi boşa harcamış oluruz. Bir Trending Topic kolay yapılmıyor neticede..." Kriz masasının çalışmaları hakkında da kısaca bilgi veren Özkaynarcı, şu ana dek bir kısmı Sarin Gazı'na gönderme de içeren yarım düzine kadar hashtag üretildiğini ve raporun sonucuna göre bunların her an kullanıma hazır halde tutulduğunu ifade etti. Suriye'ye uygun el işareti bulunması konusunda çalışmaların da sürdüğünü belirten Bakanlık Müsteşarı, "Tabii orada bir eldeki toplam parmak sayısı sınırlı. Bunların güzel olanları zaten kapılmış, bazılarının da afedersiniz küfüre kadar yolu var. O yüzden yaratım sancısı çekiyoruz. İki el ile yapılabileceklerden kalp işareti aklımıza geldi, onu hem futbolcular da kullanıyor. Olası bir golde yaptıklarında 'Suriye'ye selam çaktı' diye adamın niyeti olmasa da gündemi oraya çekebiliriz." sözleriyle bu işaretin şimdilik bir adım önde olduğunu dile getirdi.  Özkaynarcı, kimyasal saldırıda hayatını kaybedenlerin Suriye'deki Müslüman Kardeşler olması durumunda profil resmi olarak dört parmağın üzerinde şemsiye ya da her bir parmağa minik gaz maskeleri geçirilmiş el gibi bir şeyler düşündüklerini belirtirken, gaz maskeli avatarların önemli bir bölümünün daha önce Türkiye'deki eylemciler tarafından kullanılmış olmasının da kendilerini zorladığını itiraf etti.  Birleşmiş Milletler raporu kesinleşir kesinleşmez Türkiye'nin bu krizde de ağırlığını koyacağını bir kez daha net bir şekilde ifade eden Bakanlık Müsteşarı, son olarak "Ortadoğu'nun abisi olamasak bile twitter fenomeni olma yolunda kararlı adımlarla ilerliyoruz. Şu gerçeği artık herkes görmeli ki bu coğrafyada Trending Topic olmak isteyen varsa Türkiye ile arasını iyi tutmak durumundadır" diyerek Batı'ya gözdağı vermeyi de ihmal etmedi.