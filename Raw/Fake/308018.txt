IŞİD'den Fransa'daki Saldırıya Sevinen Türklere Çağrı: ''Aynı performansı Türkiye'deki eylemler için de bekliyoruz. Milliyetçilik yapmayın..." Fransa'nın Nice kentinde gerçekleştirdiği saldırının ardından bir kez daha Türkiye'deki sempatizanlarından tebrik mesajları alan IŞİD, verilen desteğe teşekkür ederken eleştirilerde de bulundu. Örgüt, "2 hafta önce de sizin havalimanınızı patlattık, onda sesiniz çıkmadı. Böyle olmuyor ama. Her ülkeden üyesi bulunan bir örgüt olarak milliyetçilik bizim kitabımızda yazmaz" açıklamasıyla, sempatizanlarını Türkiye'deki saldırılarda da aynı desteği göstermeleri konusunda uyardı. Nice'deki saldırının ardından IŞİD'e sosyal medyadaki, basındaki ve siyaset dünyasındaki Türk sempatizanlarından destek ve tebrik mesajları yağarken, örgüt bugün yayınladığı bir açıklamayla gelen mesajlara yanıt verdi. Türkiye'den gelen mesajların kendilerini cesaretlendirdiğini ve mücadele azimlerine olumlu katkıda bulunduğunu belirten IŞİD Basın Sözcüsü Şerif El Husseini, verilen desteğe bir kez daha teşekkür ederken, eleştilerini sıralamaktan da geri durmadı. Aynı desteği ve sevinç mesajlarını İstanbul'daki Havalimanı saldırısından sonra da beklediklerini ancak yaşanan sessizliğin kendilerini hayal kırıklığına uğrattığını belirten El Husseini, sert açıklamalarına şöyle devam etti: "Fransız öldürünce 'vay ne güzel yaptın IŞİD', 'eline sağlık IŞİD', hadi en kötü 'Ama şimdi Fransız da haketmişti IŞİD'; Türk öldürünce herkes sus pus. Eğer bu sessizliğin arkasında milliyetçi nedenler varsa dinimizin bu tarz ilkel yaklaşımları haram kıldığını bir kez daha hatırlatmak isterim. İslam, 'hiçbir milletin diğerinden üstünlüğü yoktur' diyerek ırkçılığı ve milletçiliği ayaklar altına almıştır. Arkadaşlar ölenin Fransızı, Türkü, Lazı, Çerkezi olmaz. Fransız öldü diye sevinip de Türk öldü diye üzülüyorsanız açıkcası çok büyük küfür içindesinizdir demektir. Derhal tövbe edin. İçinde 72 milletten insan barındıran, bir gün Türkiye'de öbürgün Suudi Arabistan'da, Fransa'da eylem yapan, öldürürken ayrımcılık yapmayan bir örgüt olarak bizim de bu konudaki duruşumuz ortadadır. Destekçilerimizden de aynı hassasiyeti ve net duruşu bekliyoruz..." Türkiye'de gerçekleştirecekleri bir sonraki eylemin herkes için önemli bir sınav olacağını da sözlerine ekleyen IŞİD sözcüsü, son olarak şunları kaydetti:  "Zaten klavye başında destek vermekten başka bir şey yaptığınız yok. Türkiye'de eylem yapmak için taa Çeçenistan'dan Afganistan'dan binbir güçlükle adam getirmek durumunda kalıyoruz. Şurayı patlatıcaz 2 kişi lazım desek bir taneniz ortada görünmezsiniz...  Neyse hadi o kadarına yemiyor diyelim ama bari desteği adam gibi verin. Artık normal twitter kullanıcısı mısın, gazeteci misin, siyasetçi misin neysen. Bir sonraki eylemde gözümüz hepinizin üzerinde olacak haberiniz olsun. Sadakalahulazim..."