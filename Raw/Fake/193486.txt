Matematiğin Nobel’i, Facebook’ta “4*4+4*4+4-4*4=?” Sorusunu İlk Paylaşan Türk’ün Oldu 2006 yılında Orhan Pamuk’un edebiyat dalında aldığı Nobel’in ardından bu yıl Türkiye yeni bir ödülle sevindi. “Matematiğin Nobel’i” olarak anılan Abel Ödülü, Facebook üzerinden “4*4+4*4+4-4*4=?” sorusunu ilk paylaşan kişi olan Ramazan Kartuna’nın(28) oldu. Yapılan açıklamada, Kartuna’nın paylaşımının kitleler arasında kutuplaşmalar yaratarak hiç olmazsa bir süreliğine matematik konuşturduğu için ödüle layık görüldüğü belirtilirken, yıllardır süregelen sıkıcı matematik teorilerine ödül verme geleneğine de bu ödülle bir son verildiği ifade edildi. 

 

Abel Matematik Ödülleri Genel Direktörü Jorghan Matersen, bugüne dek matematik dalında verilen ödüllerin geniş kitleler tarafından pek de anlaşılmadığını, kendilerinin dahi zaman zaman ödül verdikleri konuyu irdelemekte zorlandıklarını belirtti. Matersen “Uzay geometrisi ayrı dert, ileri calculus’u ayrı dert. Bazı sene önümüze öyle teoremler geliyor ki bırakın ödüle layık olup olmadığına karar vermeyi daha ikinci satırdan itibaren bana fenalıklar geliyor. Neden bahsettiğini anlamadığımız adamlara yıllardır tiko para milyonlarca İsviçre Frank’ı ödedik…” sözleriyle komite olarak çektikleri zorluklara değindi.

 

“Bu Nobel - Abel işinin ekmeğini bir tek edebiyatçılarla barışçılar yiyor ben size açıkça söylemiş olayım. Bu iki ödülü alanlar dışında kimse hatırlanmıyor bile” diyen Matersen, bu görüşten yola çıkarak artık matematik ödüllerinin herkesin seveceği, halktan insanlara verilmesi kararını aldıklarını belirtti. Matersen, "araştırmalar sonucu matematik alanında halk kitleleri tarafından en çok konuşulan, cevabı en çok merak edilen sorunun '4*4+4*4+4-4*4=?' olduğunu tespit ettik" derken, soruyu Facebook üzerinden ilk yayan isim olan Ramazan Kartuna’nın da bu nedenle ödüle layık görüldüğünü açıkladı. 

 Matersen “Evet, kabul ediyorum ilk anda dört işlemden ibaretmiş gibi görünen bu soru öyle çok ödüllük gibi durmuyor olabilir. Ama birer dakikanızı ayırarak çözmeye kalkışırsanız birazdan birbirinize gireceksiniz. Sırf bu yüzden bizim komitede bile ciddi kutuplaşmalar yaşandı, nice küslükler oluştu, birbirinin yüzüne galiz küfürler eden profesörleri gördü bu gözler… Matematik aracılığıyla bir insan kitleleri böylesine birbirine düşürebiliyorsa, eh, o adam ödülü hak etmiş demektir” diyerek Kartuna’ya tebriklerini iletti.

 

Aldığı Abel ödülünün şaşkınlığını henüz üzerinden atamayan Ramazan Kartuna ise, ilk olarak soruyu bir yerde mi gördüğünü yoksa kendisinin mi yarattığını tam olarak hatırlayamadığını belirtti. “Abel Komitesi 1 milyon İsviçre Frank’ını bana veriyorsa demek ki ben bulmuşumdur bu soruyu, yalan yanlış iş yapacak değil koca adamlar” diyen Kartuna, paylaşımı ilk yaptığı anda asıl amacının biraz ilgi çekmek, fazladan birkaç arkadaş edinmek olduğunu sözlerine ekledi. Matematiğe karşı öyle ahım şahım bir ilgisi olmadığını, lise yıllarından itibaren tipik bir TM’ci olarak yaşadığını belirten Kartuna, sorunun cevabına ilişkin olarak da henüz kafasının netleşmediğini aktardı. Kartuna, “Cevaba 20 diyenler var ama ben pek ikna olmadım. Soru biraz çözümsüz gibi kaldı bence. Ama iyi de oldu, belki de matematik tarihine ‘Kartuna Açmazı’ olarak geçer, belki yüzyıllarca çözülemez de namımız yürür” diyen Kartuna son olarak takipçilerine ve matematik dünyasına seslendi: “48÷2(9+3) = ?... Hadi buyurun buradan yakın, bende numaralar bitmez!”