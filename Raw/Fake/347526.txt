Emniyet'ten Ekonomiye Destek: Araç Kullanırken Uyumsuz Kombin Giyindiği EDS İle Tespit Edilen Sürücülere Ceza Yağdı... Ekonomideki daralmayla birlikte denetimlerini giderek sıklaştıran Emniyet Genel Müdürlüğü Trafik Şube Başkanlığı, Elektronik Denetleme Sistemi (EDS) ile sürücülere kesilen cezalara bir yenisini ekledi. Cep telefonu ve sigaranın ardından bundan böyle araç kullanırken uyumsuz kıyafet ve kombinlerle görüntü kirliliği yaratan sürücülere de ceza yağacak. Moda çevreleri kararı olumlu bir gelişme olarak değerlendirirlerken, sürücüler ise uygulamaya tepkili.  Konuyla ilgili olarak basının sorularını yanıtlayan EGM Trafik Daire Başkanlığı Basın ve Halkla İlişkiler Sözcüsü Zafer Aşkın, uygulamadan hazineye aylık ortalama 50 Milyon TL gelir aktarılmasının hedeflendiğini kaydetti. Pilot bölge olarak seçilen Ankara Sincan'da 24 saat içerisinde EDS ile araç başında çirkin giyindiği tespit edilen toplam 4800 sürücüye para cezası kesildiğini belirten Aşkın, şu bilgileri verdi: ''Vatandaşımız mesela koyu renk gömlek giymiş, üzerinde ise parlak tonlarda yeşil bir ceket. Mat olsa yine bir derece ama bu şekilde hem görüntü kirliliği yaratıyor hem de trafikteki diğer sürücülerin dikkatini dağıtarak kazalara davetiye çıkarıyor. Aynı şekilde mesela beyaz tişört giyip kocaman tüylü küpeler takan kadın sürücülerimiz var. Bu mevsimde yanlış. Biz bunları kameralarla tespit edip plakaya 89 TL cezayı yazıyoruz. 3 iş günü içerisinde ödenmesi halinde yüzde 20 indirim imkanı mevcut, tekrarlanması halinde ise ceza 2 katına çıkıyor...'' Uygulama için il ve ilçelerdeki Emniyet Genel Müdürlükleri bünyesinde moda konusunda uzman bilirkişilerden oluşan birer ekip istihdam edileceğini de sözlerine ekleyen Aşkın, EDS'den elde edilen görüntülerin bu uzmanlarca incelenerek cezayı gerektiren bir durum olduğuna kanaat getirilmesi halinde işlem yapılacağını ifade etti.  Uygulamayla ceza kesilen sürücülerde ise şaşkınlık ve öfke hakim. Eve kağıt gelmesiyle böyle bir suç olduğundan haberi olduğunu belirten Taner Aydınlar(27), ''Makbuzda 'O gömleğin altına o ayakkabı hiç olmuş mu?' şeklinde bir ibare var. Bir defa siz benim ayakkabı mı nerden gördünüz? Ayrıca nesi kötü. Bence gayet şık'' sözleriyle tepkisini dile getirirken, cezaya itiraz edeceğini dile getirdi.  Moda çevreleri ise yeni uygulamayı trafikteki görüntü kirliliğini azaltması açısından olumlu bir adım olarak değerlendiriyorlar. Uygulamanın yayaları da kapsayacak şekilde genişletilmesi gerektiğini belirten moda blooger'ı Yasemin Kayacık, ''Millet çok afedersiniz apaçi gibi sokağa çıkıyor yani. Bence geç bile kalındı'' derken, her bütçeye uygun ekonomik ve şık sonbahar kombinleri için herkesi Jasminbugunnegiymis adresinde yer alan instagram hesabını takip etmeye davet etti.