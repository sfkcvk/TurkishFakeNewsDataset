Terk Eden Sevgilisine Haddini Bildirmeye Kararlı Genç Kız, Facebook'ta Terör Estirmeye Devam Ediyor Bahçelievler Lisesi 3. sınıf öğrencisi Vildan Yaktuğ (17) ile erkek arkadaşı Demir Sural (19)'ın ani ayrılığının yankıları sürerken, sevgilisi tarafından beklenmedik bir Facebook durum güncellemesiyle terkedilmeyi bir türlü hazmedemeyen Vildan Yaktuğ paylaşımlarıyla Facebook'ta terör estirmeye devam ediyor. Demir'in yalvararak kendisine geri dönmesi için bir taraftan arkadaşlarıyla strateji geliştirme toplantılarına devam eden genç kız, bir yandan da Facebook'ta gönderme içerikli sözler paylaşarak listesindeki 734 kişinin sabrını sonuna kadar zorluyor. Kısa bir süre önce Demir'in ortada net bir sebep yokken ilişki durumunu "single" yapması ile başlayan süreç, hem Vildan hem de Facebook'undaki yüzlerce arkadaşı için oldukça yıpratıcı bir hale geldi. Hayatının aşkı olduğuna inandığı ve yaklaşık 5 hafta kadar mutlu bir beraberlik yürüttüğü Demir'in şok durum güncellemesiyle yıkılan Vildan Yaktuğ, yaşananlara ilk tepkisini eski sevgilisinin "single" olmasını beğenen 12 kişiye özel mesaj atarak gösterdi. Gönderdiği mesajlara "canım yha, inan Demir bunu neden yaptı ben de bilmiyoum.. sen yine de bi kendisiyle konuşmayı dene :((" dışında kaydadeğer bir yanıt alamayan genç kız, bundan sonrası için yol haritasını belirlemek üzere kurmaylarıyla (Buse, Sinem, Ceren ve Gamze) sık sık havasız genç odasında bir araya gelerek durum değerlendirmesinde bulunuyor. Özenle seçilmiş 3. sınıf romantik şarkılardan oluşan playlist eşliğinde gerçekleştirilen uzun müzakerelerde Demir'i kıskandırmak, Demir'i biriyle kıskandırmak ve Demir'i en yakın arkadaşıyla kıskandırmak seçenekleri masaya yatırılırken, genç kızlar şimdilik "Bekle ve Facebook'ta ileti paylaş" politikasında karar kıldılar. Gönderme içerikli söz ve şiirlerle genç adamın beynine “Evet yaa kız çok haklı, ben ne büyük bir eşeklik yapmışım onu terketmekle” fikrini empoze edeceklerinden emin olan Vildan cephesi, dışarıdan gelen “Boşversenize yaaa, kimsenin bi tarafını kaldırmaya lüzum yok” şeklindeki telkinleri ve eziklik suçlamalarını ise ısrarla reddediyorlar. Facebook'ta kardeşleri olarak görünen Buse, Sinem, Ceren ve Gamze ile yaptıkları detaylı analizler sonucunda en doğru kararı verdiklerine inandığını dile getiren Vildan Yaktuğ, Demir'le olan ilişkilerinin bitiş sürecini de şu sözlerle özetledi: "En başta her şey çok güzel ilerliyordu. Haftasonu alışveriş merkezlerinde, haftaiçi ise okulumuza yakın parklarda geçen tutkulu bir ilişkimiz vardı. Fakat işte bir gün Demir beni okul çıkışından alırken, 'Askerlik de geliyor yavaş yavaş, 15 ay beni bekleyebilcek misin?' diyince anladım ben başıma gelecekleri. İçim bir cız etti. O zaman tabii 'Yok aşkitom, zaten benim en 2 sene üniversite kazanacak halim yok. Sen git gel, ben daha anca dershanede olurum.' falan demiştim ama daha bu soruyu sorduğunun üçüncü gününde bi de baktım şak diye 'single' olmuş. Ama yani herkes rahat olsun, bu kadar kolay değil bu işler. O çocuk kapıma kadar gelip, köppek gibi özür dilemezse benim de adım Vildan değil. Kimse merak etmesin, ben ve kankilerim bu haklı davamızın sonuna kadar arkasındayız. Gerekli bütün mesajlar, göndermeler, şiirler, özlü sözler falan ne varsa yapılıyor... Yapılacak..." "Kimse vazgeçilmez değildir, vazgeçtiklerim bunu iyi bilir!!", "Yüz verip adam ettiysem, sıfırla çarpar yok ederim...", "BeN MevLanA DeğiLiM AdAm oL ÖyLe gEL!!!" şeklindeki iletileriyle daha ilk günden duruşunu çok net ortaya koyduğunu ifade eden liseli genç kız, paylaşımlarında genel olarak günümüz şair, yazar ve müzisyenlerinden beslendiğini kaydetti. Mevlana'nın bu gibi konularda fazla iyimser ve hoşgörülü yaklaştığını da sözlerine ekleyen Yaktuğ, "Yani tamam büyük bir insanmış ama şu aralar beni handikaplı duruma düşürmekten başka bir şeye yaramayacaktır. Açıkçası benim çizgim Can Yücel, Paul Auster, Demet Akalın ve bazı asi amatör şairlere daha yakın." diyerek, ortalama 12 dakika 43 saniyede bir güncellediği durumunda sert ifadeleri tercih ettiğini açıkladı. Son olarak, eski sevgilisi Demir'in göndermeleri sayesinde yaptıklarından pişman olup, ayaklarına kapanana kadar tavrını net bir şekilde sürdüreceğini tavizsiz bir surat ifadesiyle vurgulayan acılı genç, “Peki dönmezse, onu silip engelleyecek misiniz?” şeklindeki bir soruyu ise “Ne alakası var?” şeklinde yanıtladı.