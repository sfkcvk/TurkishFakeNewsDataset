1978'den Beri Sürekli Dolandırılan Duayen Mudi Semih Örk(84), Çiftlik Bank'la Yaptığı Jübilesinin Ardından Hayata Gözlerini Yumdu... 1934 yılında Çankırı'nın Şabanözü ilçesinde dünyaya gelen ve adını ülkenin en büyük dolandırıcılık olaylarında mağdurlar listesinin üst sıralarına yazdırmayı başaran duayen mudi Semih Örk, son nefesini memleketi Çankırı'da verdi. Kariyerine 1978 yılında "Raki" lakaplı Güney Zobu'ya "Çift Kapaklı Çelik Kasa" numarasıyla kaptırdığı 2 bin lira ile başlayan Örk, geçen süre zarfında pek çok isimle çalışıp, ulaşılması güç bir rekora imza atmıştı.  İlk tecrübesinden 6 sene sonra zararını çıkartmak için para yatırdığı Banker Kastelli'de de umduğunu bulamayan Semih Örk, şansını daha sonra değişik sektörlerde denemiş, bu esnada yolları Selçuk Parsadan ve Yimpaş Holding gibi tanınmış isimlerle kesişmiş olsa da arzuladığı başarıyı yakalayamamıştı.  Sonrasında tanıştığı Kenan Şeranoğlu sayesinde ilk ciddi kariyer basamağını atlayan Semih Örk 1998 senesinde artık adı duyulan bir mudi olmuştu. Kendi deyimiyle ''profesyonelliğe'' ilk adımını ise Titan Saadet Zinciri ile attı. 2000'li yıllara gelindiğinde kariyerinde altın bir döneme giren Örk, önce İmar Bankası, hemen ardından da Jet-Pa'ya para yatırarak zirveye ulaşmanın keyfini sürdü. Sonraki 10 seneyi durağan geçirse de arada "Caprice Gold" projesine de dahil olmak üzere yine önemli başarılara imza duayen mudi, bir süredir jübilesini yapabileceği, kariyerine yakışan bir proje arayışındaydı. Zaman geçtikçe ümitleri azalan Semih Örk'ün imdadına 2017 yılında Çiftlik Bank yetişti.  Kariyerini "Mavi Yumurta" ve Organik ürün hayalleriyle noktalayıp, jübilesini geçen hafta yapan duayen mağdur, önceki gece kaldırıldığı hastanede böbrek yetmezliğinden dünyaya veda etti. Vefatıyla ilgili olarak hastaneden yapılan açıklamayla birlikte Semih Örk'ün takribi 20 senedir tek böbrekle yaşadığı ortaya çıkarken, merhumun yakınları durumun kendileri için süpriz olmadığını dile getirdiler