Son Olarak Atilla Taş'tan da Düşünce Suçlusu Yaratmayı Başaran AK Parti'de Gurur Günü: ''Çok şükür bu alandaki monşer vesayetine de son verdik...'' Son olarak Başbakan Ahmet Davutoğlu ile ilgili attığı tweetler nedeniyle bugün İstanbul Emniyeti'ne ifade vermeye çağrılan müzisyen Atilla Taş'ın da düşünce suçlusuna dönüşmesi, AK Parti'de sevinç ve gururla karşılandı. AK Parti Merkez Yönetme Kurulu Başkanı İhsan Okunay, düşünce suçunun Atilla Taş seviyesine kadar gelmesinin AKP döneminde gerçekleştiğine dikkat çekerken, "Bugün bulunduğu yere ham çöklelek şarkısıyla gelmiş bir isimden bahsediyoruz. Kolay değil. Emeği geçen herkese teşekkür ediyorum..." sözleriyle, yaşadıkları mutluluğu ifade etti. Türkiye gündemine bir anda bomba gibi düşen Atilla Taş’ın gözaltına alınması haberine AK Parti kanadından ilk açıklama MYK Başkanı İhsan Okunay'dan geldi. AK Parti Genel Merkezi'nde gazetecileri ağırlayan Okunay, öncelikle bugünün Türk siyasi tarihinde bir mihenk taşı olduğunu belirterek sözlerine başladı. “Arkadaşlar, düşünce suçu dünyasına bugün inanın müthiş bir katkı yaptık. Çok şükür bir vesayeti daha sonlandırmak bize nasip oldu.” diyen Okunay, bundan böyle bir mahalle bakkalının, bir otobüs şoförünün ya da bir manifaturacının da düşünce suçlusu olması noktasında hiçbir engel kalmadığını müjdeledi. Açıklamasında düşünce suçunun tarihine de değinen Okunay, bu suçun atası sayılan Sokrates'den beri hep asosyal, kendini bilime, felsefeye, siyasete adamış, saçı sakalı karışmış, halktan uzak bir takım monşörlerin ilgili alanı adeta kendi tekelleri altına aldığını kaydetti. Türkiye’den kimi isimlere de konuşmasında yer veren MYK Başkanı, şöyle devam etti: "Eskiden düşünce suçlusu diyince kalın kalın kitaplar okuyan, yetinmeyip bir de üstüne kendisi tuğla gibi eserler yazan insanlar akla gelirdi. Öyle olunca da benim vatandaşımın haliyle cesareti kırılır, 'yok ya bu düşünce suçu çok zahmetli, ben en iyisi yine gasptan gireyim içeri' diye düşünürdü. Bakın dikkat edin özellikle tek parti döneminin düşünce suçluları nasıl sıkıcı adamlar. Yani insan onlara bakınca yemin ederim suçlu olmayı bırak bir şey düşünmek bile istemez. Oysa Sayın Taş sempatikliğiyle, hayran kitlesiyle, içimizden biri olarak halka yakınlığıyla bu tekeli de kırdı. Nazım Hikmet’lerın, Aziz Nesin’lerin, İsmail Beşikçi’lerin taşıdığı bayrağı devraldı..." Konuşmasında ayrıca düşünce suçlusu sayısındaki artışın, ülkede düşünen insan sayısının artmasıyla yakından ilgili olduğunu, bunun da AK Parti döneminde Milli Eğitim'de yapılan reformlar sayesinde mümkün olabildiğini vurgulayan İhsan Okunay, Atilla Taş dışında twitter'daki çok sayıda kullanıcının da bu suçtan gözaltına alındığını hatırlattı. Başkan Okunay, “Bugünkü tekniklerle basit bir 'Ahmet Davutoğlu' veya 'Tayyip Erdoğan' araması yaparak, binlerce düşünce suçlusuna ulaşmak mümkün çok şükür" ifadelerini kullanırken, yeni Türkiye'deki yeni düşünce suçlularının bazılarını da kamuoyu ile paylaştı:  Toplam 128 takipçisi olan V for Vedat adlı kullanıcı, "Uzun adam'dan sonra tek kısaya dönen Başbakanlık dış şutlarda daha etkili olmalı" adlı tweet’i nedeniyle halen içeride.  "Offfff... Sırf Cumhurbaşkanı geliyo diye trafik felaket, trafik bitsin diye sabahtan beri Starbucks'ta tıkılı kaldım: ((((" şeklindeki sözleri ile düşünce suçluları kervanına katılan Selin The Prenses, halen şubat tatili nedeniyle gittiği Prag'da sürgün hayatı yaşıyor.  Ligdeki kötü gidişat nedeniyle Balıkesirspor yönetimini sosyal medyadan istifaya davet ederken sesini duyurmak için #ComolokkoGeceTakibi, #CimbomBaşıDikYürür ve #AliİsmailinHesabınıSoracağız hashtag’lerine katılan Çılgın 10Kolik’in savcılıktaki sorgusu sürüyor.  Hesabı yöneten 4 kişi, Ak Troll ekibi "#seninleyizuzunadam" hashtag'ini TT'ye sokmaya çalışırken Twitter'ı meşgul ettikleri gerekçesiyle mahkemeye sevk edildi.  Twitter’da yalnızca İİBF kadrolarına atama isteyen, bu amaçla bugüne dek yaklaşık 45.250 tweet atan Telemli, en sonunda ikametinin bağlı bulunduğu Iğdır Şenyuva Mahallesi Merkez Karakolu’na atandığı haberiyle sevince boğuldu. Telemli’nin karakoldaki bekleyişi sürüyor.