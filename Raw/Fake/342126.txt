Ayvalık’ta Geçen Yaz Sahilde Kuma Gömülerek Unutulan Anneanneler Açığa Çıkarıldı... Tatil sezonunun açılması üzerine harekete geçen Ayvalık Belediyesi Temizlik ve Fen İşleri ekibi, yaptıkları sahil şeridi temizliği esnasında geçen sezon kuma gömülerek unutulmuş üç anneanneye ulaştı. Yapılan ilk müdahalenin ardından anneannelerin hayati tehlikelerinin bulunmadığı, bilakis varis ve selülitlerinde gözle görülür bir iyileşme tespit edildiği bildirildi. Sahil temizliği çalışmaları sırasında bir belediye işçisinin dikkatiyle fark edilen anneannelerin ilk etapta bölgenin tanıtımına katkıda bulunabilecek arkeolojik bir bulgu olabileceği ihtimali üzerinde durulurken, heyecan yerini kısa sürede hayal kırıklığına bıraktı. Konuya ilişkin olarak Ayvalık Tarih, Kültür, Zeytinyağı, Zeytinyağı Sabunu, Zeytinyağı Şampuanı, Zeytinyağlı Duş Jeli ve Ayvalık Tostu Vakfı Başkanı İlhami Gencer(54), “Yıllardır Ayvalık’a hemen hemen aynı tipler gelip duruyor, bir zeytinyağı, bir tostla bir ilçe ne kadar kalkınabilir? Tunç çağından kalma bir tarihi eser, hiç olmazsa Anadolu medeniyetlerinden bir iki bakraç falan bu ilçeyi turistik açıdan zıplatabilirdi. Hani belki fosil olarak nitelendirilebilirler mi, oradan bir ekmek çıkar mı diye bir soruşturduk ama onun için de tamamen ölmüş olmaları gerekiyormuş. Olmadı, kısmet değilmiş…” dedi. Gencer’in açıklamaları anneanneler cephesinde tepkiyle karşılandı. Sağlık kontrolünün ardından apar topar mikrofonlara konuşan Melahat Kamper (82) “Ne münasebet! Bize tarihi kalıntı diyeceğine selülitlerinden kumsala gelemeyen karısına baksın önce!” derken, deneyimli anneanne’nin açıklaması, bu yaz sezonunun açık alanda ifade edilen ilk yerel dedikodusu olarak da kayıtlara geçti. Unutulan anneannelerin, çocukları yazlığa gelip alana dek Ayvalık Belediyesi Kayıp Eşya Bürosu’nda muhafaza edileceği bildirildi.