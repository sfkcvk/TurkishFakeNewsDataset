One Love'dan Cesaret Alan Eyüp Belediyesi, Gözünü Yurtdışına Çevirdi: Sırada Oktoberfest ve Rio Karnavalı Var... Santralİstanbul'da 11.si düzenlenen Efes Pilsen One Love Festivali'ne karşı tepkisini gösteren ve peşi sıra yaşanan gelişmeler sayesinde festival sırasında içki satışına engel olmayı başaran Eyüp Belediyesi bu kez hedef büyüttü. One Love Festivali'nde içki içilmemesinin kendilerini cesaretlendirdiğini ifade eden Eyüp Belediyesi Basın Sözcüsü Şekip Olgun, "Dünya artık küçük bir köy; şimdi yurt dışına açılmanın vaktidir. Bundan sonra dünyadaki tüm festivalleri dolaşıp, neden bizim istediğimiz gibi eğlenmeleri gerektiği konusunda baskı yapmayı planlıyoruz" derken, öncelikli hedeflerinin Rio Karnavalı ve Oktoberfest olduğunu belirtti.

 

One Love Festivali'nin 11. senesinde Eyüp semtinin kutsal olduğunu ancak idrak ettiklerini kaydeden Şekip Olgun, "İstanbul'un diğer semtleri yanlış anlamasınlar lütfen. Elbette birçok yerde yatır, türbe, en olmadı bir tarihi camii falan var, onlar da kendilerine göre iyi kötü kutsallar ama yeni yeni anlıyoruz ki bizimki bir başka kutsalmış, öyle böyle kutsal değilmiş" derken, semt halkının da yaşadığı bu ani aydınlanma sayesinde çok önemli bir protestoya imza atıldığının altını çizdi. 
 
One Love'ın ardından, yurt dışındaki festivallerle ilgili de bazı rahatsızlıklarının olduğunu ifade eden Basın Sözcüsü, şöyle devam etti:
 
"Alın buyrun, hemen önümüzde Rio Karnavalı örneği var. Orada inancımıza ters bir şekilde insanların içki içip çok afedersiniz yarı çıplak dans etmeleri bizi son derece rahatsız ediyor. Kendine müslüman diyen herkesi de etmeli zaten... Gerçi baktık bu sene 3 aylara denk gelmiyormuş fakat nasılsa bi ara gelmeyecek mi? Güney Amerika'da da olsa bazı insanların benim dinimin emirlerine göre yaşamıyor oluşu dindar bir insan olarak beni çok rencide ediyor. Eskiden haberimiz yoktu o kadar rencide olmuyorduk. Şimdi internet çağındayız, Google Earth diye bir şey var. Bir tıkla her şeyi görüp kolayca rencide olabiliyoruz..."

 

Almanya'daki Oktoberfest rezaletinden bahsetmek bile istemediğini söyleyen Şekip Olgun, orada festival adı altında milyonlarla ifade edilen sayıdaki müslümanın gözünün içine baka baka bira içilmesini hazmedemediğini vurguladı. OktoberFest rezaleti yüzünden Türk'ü, Pakistanlı'sı, İranlı'sı derken epey bir müslümanın mağdur olduğuna değinen Olgun, "Biz sadece biraz saygı istiyoruz. Tamam dünya görüşünüz bizden farklı olabilir, amenna ama bu hayatlarınızı bizim tasvip etmediğimiz bir şekilde yaşayabileceğiniz anlamına gelmiyor. İnsanların bizden izin almadan, bizim inancımıza göre yaşamıyor oluşuna katlanmak zorunda değiliz. Kimsenin kendi kafasına göre iş yapıp, bizi rencide etmeye hakkı yok..." sözleriyle tepkisini dile getirdi.

 

Eyüp Belediyesi'nden gelen bu açıklamalara destek veren bir grup Eyüplü genç ise, Rio Festivali'ni bizzat yerinde protesto etmek için hazırlıklara başladı. 150 kişilik bir ekiple, Rio'daki eğlence anlayışına ellerinden geldiğince tepki 
göstereceklerini belirten duyarlı gençler adına konuşan Recep Kurtal (27), "Eyüp veya Rio farketmez. Biz yine çıkar, kendi protestomuzu yaparız. Tabii yabancı bir kültür, ilk başta biraz yadırgayacaklardır ancak yeterince uzun süre ve yüksek sesle bağırırsak eminim onlar da neden tam olarak bizim istediğimiz gibi eğlenmeleri gerektiğini anlayacaklardır. Neticede bu işler biraz da desibele bakıyor" diyerek, yolculuk öncesi önemli açıklamalar yaptı.
 
Dozunda halay ve sınırsız çay ile eğlenmesini bilen bir dünya düşlediklerini de sözlerine ekleyen Recep Kurtal, son olarak şunları kaydetti: 
 
"Yanlış anlaşılmasın, bizim Brezilyalılar'ın hayat tarzına, inancına karışma gibi bir niyetimiz yok. En azından şimdilik yok yani. Neticede deplasmanda olacağız. Adamlar çok kalabalık. Şu an için gidip öyle bi yerinde rencide olalım yeter. Gerisini orada yeterince çoğalınca düşünürüz..."