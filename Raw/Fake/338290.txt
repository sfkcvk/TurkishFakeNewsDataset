Web'in Sakıncalı Olmayan Tüm İçeriğini 1 TB'lık Bir Diskte Toplamayı Başaran BTK, Artık Internet Bağlantısına Gerek Kalmadığını Duyurdu... Uzun bir süredir kullanıcıları internet'teki sakıncalı içeriklerden koruma yönünde yoğun bir mücadele veren Bilgi Teknolojileri ve İletişim Kurumu (BTK), sorunun kökten çözümü yönünde önemli bir adım attı. Bugüne kadar uygulanan "sakıncalı içerikleri tespit edip engelleme" yönteminin internet'in içerik üretim hızına yetişemediğini belirten BTK Başkanı Murat Ayrancılar, "2 aylık bir çalışmanın sonunda sakıncasız içerikleri belirleyip hepsini 1 TB'lık bir diske sıkıştırmayı başardık. İçinde vatandaşlarımızın ihtiyacı olan her şey mevcut. PTT şubelerinden temin edilebilecek bu diskler sayesinde bundan sonra artık internete ihtiyacımız yok." sözleriyle kurumun yeni stratejisini açıkladı.  Türkiye'nin dünyada internet'e en fazla erişim engeli uygulayan ülkelerden biri olmasına rağmen ne sürekli yeni sakıncalı içerikler çıkmasının önüne geçebildiklerini ne de kullanıcıların bunlara erişimini tam olarak kısıtlayamadıklarıklarını belirten BTK Başkanı Ayrancılar, "Hani bir oyun vardır ya, deliklerden kafalar çıkar da elinizdeki sopayla onlara vurup geri içeri sokmaya çalışırsınız. Bizim bugüne kadar uyguladığımız yöntem biraz ona benziyordu. Ne kadar seri vursak da bir yerlerden hep yeni kafalar çıktı. Esas çözümün o deliklere komple beton dökmek olduğunu biraz geç fark ettik" diyerek günah çıkardı. Ayrancılar, gelinen noktada sakıncalı içerikleri engelleme yönteminin hem yeterince işe yaramadığına hem de Türkiye'nin imajını olumsuz etkilediğine dikkat çekerken, her gün çıkan 'Türkiye şunu da engelledi bunu da engelledi' şeklindeki haberler nedeniyle ülkenin adının Kuzey Kore'yle birlikte anılmasından kendilerinin de rahatsız olduğunu belirtti. Bu doğrultuda 2 ay önce radikal bir strateji değişikliğine giderek "sakıncasız içerikleri belirleyip sadece onlara erişim açalım" şeklinde bir yaklaşım benimsediklerini açıklayan BTK Başkanı, çalışma sürecinde Türk kullanıcılar için sakıncasız içeriklerin tek bir diske sığabilecek büyüklükte olduğunu fark etmeleriyle birlikte projenin bambaşka bir noktaya geldiğini de şu sözlerle aktardı: "Baktık ki bunların hepsi videosuyla jpeg'iyle falan birlikte sıkıştırınca 700-800 GB falan tutuyor. 1 TB'lık bir diske vatandaşlarımız için lazım olan tüm interneti sığdırabiliyoruz. Öyle olunca 'E o zaman biz niye internet erişimiyle falan uğraşıyoruz? Koyalım bir diske hepsini, verelim isteyene gitsin. Internet'i de komple kapatalım' şeklinde bir fikir çıktı. Bu hem bizi 'acaba yasaklarımızı aşmanın yeni bir yolunu buldular mı?' diye düşünmekten, hem de sürekli engellenecek site kovalamaktan kurtaracağı gibi vatandaşlarımızın en büyük sıkıntılarından olan yavaş ve pahalı interneti sorununu da çözecek. Tak, ne lazımsa anından diskten alacaksınız. Ayrıca internet olmayınca erişim engeline de gerek olmayacağı için o noktada ülkemizin imajına da olumlu katkı sağlayacak. Nereden bakarsanız bakın hepimiz için en doğrusu bu..." Internet disklerinin Türkiye genelindeki tüm PTT şubelerinden temin edilebileceğini de sözlerine ekleyen Ayrancılar, BTK'ya bağlı bir ekibin dünyaya bağlı kalarak interneti taramayı sürdüreceğini ve yeni sakıncasız içerikler tespit etmeleri halinde bunların da periyodik olarak disklere aktarılacağını belirtti. BTK Başkanı, son olarak "Vatandaşlarımız başta bir kere disk için para verecekler. Bundan sonra artık aylık internet ücreti ödemek yok. Sadece gelen güncellemeleri almak isteyenler yine PTT şubelerine giderek cüz-i bir ücret karşılığında disklerine yükletebilecekler." derken, Internette yeni dönemin herkes için hayırlı olması temmennisinde bulundu.