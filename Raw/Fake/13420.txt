Art Arda Gelen Yumruklu Saldırılar Üzerine AKP, Kızılcahamam Kamp Programına Savunma Sporlarını da Ekleme Kararı Aldı Son haftalarda artan yumruklu saldırılar siyaset dünyasında genel bir tedirginliğe yol açarken, iktidar partisi de kendi milletvekillerini korumak için bir dizi önlem almaya hazırlanıyor. Bu amaçla, Kızılcahamam kamp programına yakın dövüş sanatlarını da dahil eden AKP, böylelikle gelebilecek olası saldırılara anında ve sert bir şekilde karşılık vererek caydırıcılığını artırmayı hedefliyor. 
 
Her sene düzenli olarak yapılan Kızılcahamam Kampı'nın savunma sporları eğitimi için ideal bir ortam olduğunu düşünen Ak Parti kurmayları, bu eğitimi tempoyu fazla etkilemeyecek şekilde kamp programına dahil etti. Konuyla ilgili soruları cevaplayan Ak Partili bir yönetici, amaçlarının gerek mental, gerekse fiziksel açıdan tam donanımlı milletvekillerine sahip olmak olduğunu belirterek, "Bazı vekillerimizin gözü korkmuş olabilir ama inanın hiç bir sıkıntı olmayacak. Bu eğitim için spor salonu tutmayı da düşünmüyoruz. Her vakit namazla birlikte ısındıktan sonra mescitte 10 dakika aikido ve boks çalışacağız, o kadar. Kolları biraz kısa olanlar veya ‘tarzım değil’ diyenlerse güreşebilecek. Küçükken hangimiz mescitte güreşmedi ki? Ayrıca bu eğitimi almak için kendini yetersiz ve yumruk atılmayacak kadar önemsiz hissedenler ise mekik çeken vekillerin 
ayaklarından tutarak partimize katkıda bulunacaklar." sözleriyle eğitimin içeriğini özetledi.