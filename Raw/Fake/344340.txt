Instagram'ın "Bana Soru Sor" Özelliğinin Gördüğü İlgi WhatsApp'ı da Harekete Geçirdi: Sevgililer İçin "Bana Cevap Ver"  Özelliği Geliyor... Instagram'ın geçtiğimiz günlerde aktive ettiği "Bana Soru Sor" özelliği, kullanıcılar tarafından yoğun ilgi görürken, WhatsApp'ın da gündem yaratacak yeni bir özellik peşinde olduğu öğrenildi. Özellikle kadın kullanıcılar tarafından ilgi görmesi beklenen "Bana cevap ver" özelliğinin evli, sevgili yada flört halindeki çiftlerin kullanımına açılacağı, fakbadilerin ise uygulamada kapsam dışında tutulacağı gelen bilgiler arasında.. Konu hakkında merak edilen soruları yanıtlamak için bu sabah basın karşısına çıkan Zuckerberg, "Arkadaşlar açıkçası bu yeni özellik ne işe yarayacak ben de bilmiyorum. Müsait olan insansa zaten cevap verir, yani soru sorduktan sonra "Bana cevap ver!" diye üstelemenin ne gereği var" şeklinde konuştu. Bir yıl boyunca yaklaşık 80 çiftin tüm özel yazışmalarını okuduğunu ifade eden Zuckerberg, 80 kadın denekten 72'sinin partnerinden sorduğu sorulara hemen cevap istediği, kalan 8'inin ise daha soruyu sormadan bir cevap beklediği bilgisini paylaştı.  Uygulamanın sadece evli, sevgili yada flört halindeki çiftleri kapsadığının altını çizen Zuckerberg'den fakbadilere kötü haber. Bir basın mensubunun "Uygulamayı herkes kullanabilecek mi?" şeklindeki sorusuna Zuckerberg, "Uygulama üzerinde çalışırken aldığımız en zor karar da bu oldu arkadaşlar, ama maalesef ki bu uygulamanın fakbadiler tarafından kullanılması teknik olarak mümkün değil." şeklinde verdiği cevap salonda yer alan fakbadilerden büyük alkış aldı. İhtiyaç ve taleplere göre yeni güncellemeler üzerinde çalışmalarına devam edeceklerini ifade eden Zuckerberg, bir basın mensubunun "Facebook'a yönelik de yeni güncellemeler var mı?" şeklindeki sorusu üzerine "Facebook kullanan var mı hala yaa" şeklinde cevap verdi. Bir başka basın mensubunun "Benim annem kullanıyor" çıkışına sinirlenen Zuckerberg "Benim de" diyerek basın toplantısını sonlandırdı. Zuckerberg dillendirmese de özellikle Facebook annelerine özel "Benim Güzel Oğluşum" ve hayvanseverlere özel "Bu cana nasıl kıydınız" özelliklerinin çok yakında aktive edileceği sızan bilgiler arasında.