Facebook’ta Terörle Çetin Bir Mücadeleye Giren Genç, Marmaris’e Gitmesi Sebebiyle Bir Süre Vatan Savunmasından Uzak Kalacak Güneydoğu’da artan olayların ardından terörle mücadelenin Facebook’taki sembol ismi haline gelen Baybora Ötüken (29) yaz tatilini geçirmek üzere Marmaris’e geçti. Türkiye’yi, Ötüken’in teröre karşı kararlı paylaşımları, siyaha çevirdiği profil fotoğrafı ve “Görün Türk’ün Gücünü!” başlıklı komando videolarının yokluğunda zorlu günler bekliyor. Tek umut, vatansever gencin paylaşımlara devam etmesi… Facebook’ta terör olaylarına karşı yaptığı paylaşımlarla bir anda ülkenin gözbebeği haline gelen Baybora Ötüken’den takipçilerini endişeye boğan haber bu sabah geldi. Bugüne dek attığı “Amed neresi lan?? Sonsuza dek Diyarbakır!”, “İşte Ermeni Apo gerçeği” ve “Silopi’ymiş… Snoopy olsanız ne yazar?” gibi iletilerle terörle mücadelede çok önemli adımlar atan Ötüken sabah saatlerinde gerçekleştirdiği “@Marmaris… Vücut bi su görsün ya” check-in’iyle kitleleri adeta yasa boğdu. PKK karşısındaki en önemli kozlardan olan gencin yokluğunda ülkenin bölünmesinden kaygılanan vatandaşlar, ne yapacaklarını bilemeyerek beklemeyi sürdürüyor. Konuya dair Marmaris Sunrise Beach’te gazetecilere kısa bir açıklama yapan Baybora Ötüken ise, tüm sevenlerine “Güçlü olun, yapabilirsiniz” mesajı verdi. “Defalarca gerektiği taktirde bu vatan için ölmeye hazır olduğumu söyledim, yine söylüyorum. Evet, eğer öyle bir şey gerekiyorsa... Bakın altını çiziyorum, eğer gerekiyorsa, çıkar seve seve son nefesimi veririm ancak şu an tam olarak böyle bir gereklilik yok gibi duruyor” diyen vatansever genç her şeye karşın şu an gidip tatil yapmanın, denize girmenin teröre verilecek en güzel cevap olduğunu kaydetti. Terörle mücadelenin vatanın her karış toprağında sürdürülebileceğini de ekleyen Ötüken, açıklamalarına şöyle devam etti: “Bir takım PKK yanlısı odaklar benim Facebook’tan paylaşım yapmamı, Marmaris’e gelmemi kolaya kaçmak olarak lanse ediyorlar. Neymiş? Delikanlıysam doğuya gidecekmişim. Doğuya gidiyim de bu Marmaris’teki, Bodrum’daki, Datça’daki Kürt şezlongçular Ege’yi ele geçirsin di mi? Yok öyle yağma. Ben de vatani görevimi burada yapıyorum. Evet çok sıcak, evet hiç esmiyor… Ama bu cennet ülke için değer…” Basın mensuplarının, bir dahaki paylaşımını ne zaman yapacağına dair sorduğu soruyu da yanıtlayan Ötüken, her şeye karşın elinden geldiği kadar şezlongdan, denizden, bardan telefonuyla gündemi takip edeceğini belirtti. Daha sonra plajdaki arkadaşlarıyla beraber “Marmaris burada teröristler nerede?” şeklinde bağıran genç, ardından beach club’a İstiklal Marşı okutarak adeta düşmana korku saldı. Baybora Ötüken’in akşam 6 gibi denizden çıkıp duşunu aldıktan sonra Fahri Baba Marmaris Balıkçısı’ndan yapacağı check-in’le beraber terör karşıtı paylaşımlarına yeniden başlayarak takipçilerini sevindirmesi bekleniyor.