Tutuklayacak Muhalif Gazeteci Kalmamasının Ardından Az-Yandaş Yazarlar Tedirgin: ''Lan sıra bize gelmesin şimdi?'' Dün akşam saatlerinde Can Dündar ve Erdem Gül’ün tutuklanmasıyla beraber muhalif gazetecilerin neslinin tükenmesinde son düzlüğe girilirken, ‘yandaş gibi ama tam da değil gibi’ kontenjanındaki yazarlarda korku başladı. Bugün bir basın açıklaması yapan az-yandaş yazarlar Cumhurbaşkanı’na övgüyü arttıracaklarına dair yemin etti. Az yandaş gazeteciler adına konuşan Milliyet Gazetesi Marmara Eki Okuyucu Temsilcisi Muhittin Aktaş, “Özellikle sosyal medyada üzerimize çok geliyorlar. Bizi Sayın Cumhurbaşkanımızı az övmekle suçluyorlar. Geçen bir il başkanı Twitter’dan ‘Arada goygoy yapıyorsunuz. Darbeciler! Sizi de içeri atacağız’ tehditleri savurdu” sözleriyle yaşadıkları sıkıntıları aktardı. Kendisinin de bir defa yanlışlıkla “Ya tam haddim değil ama Suriye politikasında yanlış yapıyor olabilir miyiz acaba? Yani sesli düşünüyorum tabi. Saygısızlık yapmak istemem” şeklinde cümle kurduğunu fakat hemen ardından 4 gün boyunca tekzip yayınladığını hatırlatan Aktaş, arada-derede gazetecilik yapmanın belki de en zoru olduğunu vurguladı. Aktaş’ın ardından söz alan BahisHaber365.com başyazarı Kamil Başçuhadar da kendilerinin aslında spor haberleri yapmak üzere kurulduklarını belirterek açıklamalarına başladı. “Tabi geçen zaman içinde biz de duruma uyandık. Siyasete ve Sayın Cumhurbaşkanımıza çok daha sık yer veriyoruz. En son krizle beraber zaten Rusya Ligi’ni komple kaldırttım. Bu da Putin’e ders olsun, safımızı da göstermiş olalım” diyen Başçuhadar, Osmanlıspor logolu Passolig’ini de kayıtlara geçmesi için basın mensuplarına ibra etti. Açıklamalar sırasında mikrofonu alan bir başka isimse W-Girl Kadınca Şehir Hayatı Dergisi Editörü Özge Gökçen oldu. Gökçen, “Zamanında yetmez ama evet dediğim için oradaki ‘ama’dan dolayı çok pişmanım ben. Artık ‘ama’sız ve ‘keşke’siz yaşıyorum” diyerek adeta yeni bir hayata başladığını aktardı. Dergilerinin yeni çıkacak olan Aralık sayısını da gazetecilerle paylaşan başarılı editör, ‘Uzun bir adamın kalbine giden 7 yol’, ‘Dosya: Dünyadan ve Türkiye’den yakışıklı değil ama sevimli başbakanlar’ ve ‘Sex and the City tipi dergilerin editörlerinin tutuklanmaması için 29 sebep’ yazılarına özellikle dikkat çekti. Basın toplantısının sonunda Cumhurbaşkanı’nın büyük boy posterini açan gruptan hep birlikte Dombıra söyledi. Grup içinden, sözleri tam bilmediği halde coşkuyla playback yaptığı tespit edilen 4 kişi geri kalanlarca emniyete ihbar edildi. İlgili dörtlünün akşam saatlerinde tutuklanması bekleniyor.