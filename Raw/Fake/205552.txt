Kültür Bakanlığı, Milli Saçma Sapan Dans Projesi İçin Düğmeye Bastı Kısa süre içerisinde tüm dünyayı kasıp kavuran Gangnam Style ve Harlem Shake danslarının ardından Kültür ve Turizm Bakanlığı da milli saçma sapan dans projesi için çalışmalarına başladı. Türkiye'nin adını tüm dünyaya duyurmayı amaçlayan projede, ilk olarak kolbastı, teke zortlaması, beceriksizce çekilen düğün halayları gibi milli değerlerden faydalanılması hedeflenirken, yeni saçma danslar ortaya çıkarılması için de Yıldız Tilbe, Soner Sarıkabadayı ve Mustafa Sandal gibi isimlere teklif götürüleceği ifade edildi. 


 

Bakanlık Müsteşarı Yetkin Uyar'ın tanıtımını yaptığı projeyle ilgili olarak düzenlenen basın toplantısına, öncelikle Gangnam Style ve Harlem Shake videolarının çeşitli versiyonlarının izlenmesiyle başlandı. Yaklaşık 15 dakika süren video gösterisini dayanamayarak yarıda kesen Müsteşar Uyar, "Yani görüyorsunuz... Zamanında bizde de çıktı böyle şeyler, hatta daha çirkinlerini daha saçmalarını bile yaptık ama maalesef yerel düzeyde kaldı, tanıtamadık. Adamlar iki video ile memleketlerinin reklamını  yaptılar, biz öylece seyrettik" diyerek, Türkiye'nin artık saçma sapan dans yarışında hak ettiği yere gelmesi gerektiğini vurguladı.

 

"Her zaman söyledim, yine söylerim; bu topraklar birbirinden rezalet dans figürleri çıkaracak potansiyele sahiptir" diyen Uyar, şöyle devam etti:

 

"Bir kere bizim dans konusunda hiçbir ülkeye nasip olmayan 'Ben biliyorum da mı oynuyorum?' gibi bir kültürümüz var. Toplum olarak bilmeden, tamamen bodoslamaya dans ediyoruz, etmeyeni kolundan tutup zorla ettiriyoruz. Onu bırakın, yine hiçbir ülkeye nasip olmayan, adeta garip gurup dansların membağı olan Flash TV gibi bir değere de sahibiz. 7 gün 24 saat bu denli azimle dans eden onca emekçiye rağmen halen dünyaya malolacak bir tane video çıkartamamışsak, bu bizim ayıbımızdır. Evet, kolbastıyla, apaçiyle, crazy dance in Kayseri'yle önemli işlere imza attık ama bizden başka bilen olmadı. Türkiye gibi lider olmayı hedefleyen bir ülken bu tarz hatalar yapmaması lazım. Artık dünyanın en ücra köşesindeki insanların bile bizim danslarımızı yapmaya çalıştıkları videoları Youtube'a yüklemelerinin zamanı geldi..."

 

Müsteşar Yetkin Uyar, proje kapsamında gerçekleştirmeyi düşündükleri ilk adımları ise şu şekilde özetledi:
 
  Bir döneme damgasını vurmuş ancak yavaşça silinerek hayatımızdan çıkan kolbastının, tekrar canlandırılması için çalışmalar derhal başlatılacak. Bu amaçla gerekirse eski Trabzonsporlu oyuncu İbrahima Yattara devreye sokulacak.
 
  Projenin "Ekibi tekrar topluyoruz" adı verilen bu adımında, videodaki mükemmel performansın tekrar edilmesi için ekipteki herkesle irtibata geçilecek. Videoda dans eden isimlere ulaşılamazsa, Kayseri içinde yeni yeteneklere ulaşmak için gerekli araştırmalar yapılacak.
 
  Ankara'daki tüm üst geçitler, hala dans eden apaçi çocukların olması ihtimali üzerine denetlenecek. Bulunan çocuklar tek bir üst geçitte toplanarak, organize hareket etmeleri sağlanacak.
 
  Yeni saçma dansların ortaya çıkarılması için Bakanlık bünyesinde bir komisyon kurulacak. Liderliğine Yıldız Tilbe'nin getirilmesi planlanan komisyonda, Soner Sarıkabadayı, Mustafa Sandal ve Can Bonomo gibi bu alanda haklı bir üne sahip isimlere de yer verilecek. 
 
  Flash TV'ye herhangi bir müdahale düşünülmeyen projede, kanal 7/24 izlenmeye tabi tutulacak.
 
 
 
Basın toplantısı devam ederken, Adana'dan gelen bir haber ise salonda büyük heyecan yarattı. Adana'da bir düğünde, halay çekmesini bilmediği halde halay başı olan bir davetli sayesinde daha önce hiç görülmemiş, saçma sapan bir dans çeşidinin ortaya çıktığı bilgisini alan Bakanlık yetkilileri, olaya ait görüntüleri incelemek üzere apar topar toplantıya son verdiler.