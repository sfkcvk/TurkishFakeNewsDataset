31 Aralık 'Bir Şekilde Çalışıyormuş Gibi Yaparak Mesaiyi Tamamlama Günü' Coşkuyla Kutlanıyor... Tüm Türkiye ve dünyada yılbaşı heyecanı gitgide doruğa ulaşırken, akşam için sabırsızlanan yüz binlerce beyaz yakalı, çalışıyormuş gibi gözükmek adına zorlu bir süreçten geçti. Gün boyunca iş yerlerinde fotokopi odasından, mutfağa kadar kaçabilecekleri her fırsatı değerlendiren beyaz yakalılar şu saate dek dişe dokunur tek bir iş yapmamanın coşkusunu yaşamalarının yanısıra, bu gece ne kadar eğleneceklerini birbirlerine anlatarak 2015 yılına tam motivasyonla hazırlandılar. Bir 31 Aralık'ta daha tüm çalışanların aklından geçen "Bugün nasıl akşam olacak?" sorusu an itibariyle yanıtını bulmuş oldu. Mesai saatinin ilk dakikalarından itibaren bilgisayar başında iş yapıyormuş gibi görünen 1 milyon 374 bin 365 kadrolu çalışan, bugün dünyada kimsenin iş yapmadığını düşünerek kendilerini rahatlattı. Ofis çalışanların karagün dostu Candy Crush'tan, Fruit Ninja ve Kelime Avı'na kadar bütün oyunların üzerinden birer kez geçen çalışanlar, müdürlerin ortada olmadığı anlarda yılbaşında ne yapacaklarını birbirlerine anlatarak vakit geçirme yoluna gitti. Mesai tamamlama konusunda büyük tecrübeye sahip devlet memurlarında herhangi dikkat çekici bir gelişme yaşanmazken, çeşitli bahanelerle kendisini erkenden ofis dışına atmayı başaran beyaz yakalılarda ise büyük sevinç vardı. Yeni bir yıla merhaba demeye hazırlanan Türkiye'de, iş yerlerinde günboyu yaşanan gelişmelerden öne çıkanlar şöyle oldu: - Albazlar Holding'de günü geçirmeye gayret eden çalışanlar 9'da başlattıkları "Eee naapıyosunuz akşam?" sohbetiyle ancak saat 10 sularına dek varabildi. Günün geri kalanında Demba Ba, Osmanlıca, Kıbrıs sorunu ve nihayet 17.Yüzyıl Kıta Avrupasında Tarım Toplumuna Freudyen Bakış konuları masaya yatırıldı - Merzifonlular Nakliyat bünyesindeki 8 çalışan, "Kayınvalidenin yemekleri için bir geceyi orada heba etmeye değer mi?" tartışmasıyla oyalandı. - Alaca Emlak Müşavirliği'nde çalışan 4 kişi "Kim ev tutacak lan bugün" görüşünde birleşerek 14:30 sularında dükkanı kapamaya yeltendi. Talihsiz emlakçılar, kepenk indirmeden son anda dükkana sızmayı başaran yeni evli çiftle yıkıldı... - Maslak'taki İmarbank Genel Müdürlüğü binasındaki 7 kişi, "Naapıyonuz olum deli misiniz siz yıllar önce TMSF'ye devroldunuz, kalmadı İmarbank" sözlerine karşın 31 Aralık'ın tatil olmadığı konusunda ısrarcı olarak mesailerine devam ediyor - Kesinyurt A.Ş'de "mutlu yıllar" temalı mail trafiği dolayısı ile server çöktü. 4 saat boyunca maillerine erişemeyen çalışanlar arasında en gerçekçi 'çalışamadığı için mutsuz' taklidi yapan Erhan Aytekin, personelin arasında topladığı 900 liralık ödülün de sahibi oldu... -Yurtkuran Yazılım A.Ş. öğle saatlerinde ofise gelen patronun oğlu Burak Cem Yurtkuran (8) ile coştu. Elden ele dolaştırılan minik yavrucak son olarak sekreter masasında mıncıklanmak suretiyle vakit geçirme aracı olarak hunharca kullanılırken görüldü - DöviX Yatırım Danışmanlığı'nın brokerları hayli hareketli geçen piyasaya dahil olmayı hiç canları çekmediği için takriben 7 katrilyon büyüklüğündeki portföyü "Aslında en güvenlisi mevduat ya" görüşüyle 3 aylık vadeli mevduata yatırdı - MertBank'ta rehavet yüzünden 129 kara liste müşterisine topla 10 milyon tl tutarında kredi onaylandı. Genel müdürün Pekin'de yılbaşı tatilinde olması sebebiyle kovulmaların yeni yıla sarkacağı konuşuluyor... - Alaçam Holding'de masalarında sessiz sedasız çalışanların bilgisayar ekranlarında açık programların dökümü Bilgi İşlem tarafından üst yönetime iletildi. Döküme göre; %73 Facebook, %17 Twitter, %5 Kraloyun, %3 Nezamanemekliolurum.sgk.gov.tr, %1 Excel (Patronun şahsi bilgisayarı)