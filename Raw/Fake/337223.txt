İki Aydır Dolapta Bekleyen Patatesler Tarafından Rehin Alınan Üniversite Öğrencisi, Polis ve İtfaiyenin Ortak Operasyonuyla Kurtarıldı... Eskişehir'in Yenibağlar mahallesinde bir öğrenci evindeki buzdolabında yaklaşık 2 aydır bekleyip filizlenen patatesler, evde yaşayan İlhan O(22) adlı üniversite öğrencisinin tek başına olmasını fırsat bilerek saldırıya geçti. Patatesler tarafından tarafından rehin alınan genç, itfaiye ve polisin uzun süren çabalarıyla kurtarıldı. Olayın ardından basına açıklama yapan emniyet yetkilileri, üniversite öğrencisi İlhan O.(22)'nun arkadaşlarıyla birlikte kaldığı evde tek başınayken mutfaktaki dolapları karıştırmaya başladığını, alttaki meyve-sebze bölümünü açtığında haftalardır orada olan filizlenmiş patateslerin uzayan kollarıyla öğrenciyi bir anda sardığını aktardılar.  Gencin yardım çığlıklarını duyan komşuların 155'i aramasıyla olay yerine ilk önce emniyet birimleri gelirken, kapının açılmaması üzerine itfaiyeden yardım istendi. 3. katta bulunan daireye pencereden giren itfaiye ekipleri, öğrenciyi patateslerin arasında hareketsiz halde yatarken buldu. Genci kurtarmaya çalışan iftfaiye erlerine de saldıran patatesler, polisin biber gazı ve mutfak bıçağıyla düzenlediği 2.5 saatlik bir operasyonla etkisiz hale getirilirken, üniversiteli genç sağlık ekiplerinin ilk müdahalesinin ardından hastaneye kaldırıldı. Olay yerine çağrılarak bilgisine başvurulan mahallenin manavı Süleyman Hilmi K.(36), bu patateslerin kesinlikle kendi malı olmadığını belirterek, "Tabii şimdi ne kadar o dolapta beklediklerine de bakmak lazım ama büyük marketlerden alınan patateslerde bu tarz durumlar yaşanabiliyor. Manavdan alınsa böyle olmazdı" ifadelerine yer verdi.  Etkisiz hale getirilen patateslerin polis ekiplerince karakola götürüldükten sonra İl Sağlık Müdürlüğü ve zabıta ekiplerince imha edildiği öğrenildi.