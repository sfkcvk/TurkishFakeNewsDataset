Ulaştırma Bakanı Müjdeyi Verdi: ''Bundan sonra benzinin litre fiyatına zam yok, litreyi azaltacağız...'' Akaryakıta art arda gelen zamların ardından kamuoyundan yükselen tepkileri dikkate alan Ulaştırma Bakanlığı'ndan beklenen müjdeli haber sonunda geldi. Son olarak litresi 5.63 TL'ye kadar yükselen benzin ve 5 TL'yi geçen motorinin bundan böyle mevcut fiyatlarında sabitleneceğini açıklayan Bakanlık, hali hazırda 1000 sanimetreküp (cc)'ye eşit olan Litre ölçü biriminde ise piyasa şartlarına göre değişikliğe gidileceğini duyurdu.  Müjdeli haberi kamuoyuna vermek için akşam saatlerinde kameraların karşısına geçen Ulaştırma Bakanı Ahmet Arslan, "Akaryakıt fiyatlarında yaşanan dalgalanmalar halkımızı olduğu kadar hükümet olarak bizi de olumsuz yönde etkilemekte. Neticede o kadar makam arabası su yakmıyor. Elimizde olsa benzini 1 TL'den veriririz ama işte biiliyorsunuz elimizde değil. Otomatik oluyor bu artışlar. Makine yapıyor. Bizlik bir durum yok" sözleriyle yaşanan rahatsızlığın farkında olduklarını dile getirdi.  "Ancak akaryakıtın litre fiyatını kontrol edemiyor olmamız, litre ölçü birimini de kontol edemediğimiz anlamına gelmiyor arkadaşlar. Birileri zamanında 1 litreye 1000 santimetreküp dedi diye biz bunu bu şekilde ilelebet sabit bir değer olarak kabul etmek durumunda değiliz. Neticede Kuran'da yazan bir ayet değil bu, kul yapımı bir birim" diyen Bakan Arslan, kimsenin bu millete ölçü birimi dayatmaya haddi olmadığının da altını çizdi.  Ulaştırman Bakanı, bu anlayış doğrultusunda, litre biriminin değişken değerler alabilmesine imkan sağlayan düzenlemelerin hızla yapıldığını belirtirken, uygulamanın detaylarını ise şu sözlerle aktardı: "Biz 1 gün önceden benzin istasyonları da dahil olmak üzere tüm kamuoyuna duyurumuzu yapacağız. Atıyorum mesela 1 litre gece yarısından itibaren serbest piyasada 998.7 sanitemetreküpten işlem görecek diyeceğiz. Elbette bölgesel farklılıklara göre yine 3-5 milimetreküp oynayabilir bu. İstasyonlarda görevli arkadaşlar açıklanan rakama göre pompalarda gerekli düzenlemeyi yapacaklar. Biz de periyodik denetimlerle bu pompaların güncel litre değerini yansıttığından emin olacağız. O noktada vatandaşlarımızın da 1 litreyi fahiş santimetreküpten hesaplayan istasyonlar tespit ettiklerinde bize derhal haber vermeleri çok önemli. Biraz zaman alabilir ama eninde sonunda bu sistem oturacaktır..." Basın toplantısının sonunda, sürekli 100 TL'lik alan vatandaşların durumuna da değinen Bakan Arslan, "Onlar zaten benzindeki fiyat artışından etkilenmedikleri için bu düzenlemeden sonra da etkilenmemeye devam edecekler. Onları ilgilendiren bir durum yok" sözleriyle açıklamalarına son verdi.