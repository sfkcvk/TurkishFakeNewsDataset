Turizm Bakanlığı, Merakla Beklenen "Yabancılar: Neden Geliyorlar? Nasıl Hayran Kalıyorlar?" Raporunu Yayınladı  Turizm Bakanlığı, ülke tanıtımına en çok katkıda bulunan kişi ve olayları sağlıklı bir şekilde saptayabilmek için yaz ayları boyunca turistik bölgeler genelinde yaptırdığı anket çalışmaları ile ülkemize gelen yabancılara "Türkiye'yi nasıl keşfettiniz?" sorusunu yöneltti. Turistlerin verdikleri cevaplar ışığında hazırlanan "Yabancılar: Neden Geliyorlar? Nasıl Hayran Kalıyorlar?" adlı raporda, futbol ve basketbol takımlarımızın Avrupa'daki müsabakalarının turizme yaptığı katkılar açıkça görülürken, yurt dışında bulunan veya yabancılarla bir şekilde iletişime geçen her Türk'ün, bütün Türkiye'yi temsil ettiği ve genellikle de insanları ülkemize hayran bıraktığı gerçeği de bir kez daha doğrulandı.  
 
 
 Gelecek yıllardaki turizm tanıtım faaliyetlerini daha doğru bir şekilde planlayabilmek için hazırlanan rapor, tatilini ülkemizde geçirme kararı alan yabancıların Türkiye ismini ilk olarak nerede duydukları ve buraya gelme kararını nasıl verdikleri sorularına cevap arıyor. Rapora göre, yabancıların büyük bir kısmının Türkiye ismini ilk kez Türk futbol takımları sayesinde duydukları ortaya çıkarken, turistler bunu "Avrupa ligindeki maçların özetlerini izlerken garip gurup isimli takımlar gözümüze çarptı. Beşiktaş, Fenerbahçe, Galatasaray falan kim bunlar derken, bir anda kendimizi Türkiye'de bulduk." şeklindeki sözleriyle ifade ettiler. Birçok yabancı turistin görüşlerini içeren raporun ilgi çeken ayrıntıları şöyle:
 
 : "Bir Galatasaray maçında tanıştım Türkiye gerçeği ile. O güne dek hep Arap gibi kısa, bodur, kapkara bişeyler sanıyordum Türkler'i. Gayet sırım gibi, Avrupalı kadar sarışın, yolda görsem İtalyan, İspanyol diyeceğim Türkler olduğunu keşfettim. Tabii bunu öğrenince durmak olmazdı, ülkenize gelmeye karar verdim. Üstelik de bolca dövizle. Bütün birikimimi burada bıraktım diyebilirim..."
 
 : "Türkiye'ye karşı olan merakım ilk kez Erovizyon'da Manga grubunu izledikten sonra oluştu. Şovdaki robot, sandığımın aksine Türkiye'nin teknolojide de çok ileri bir ülke olduğu konusunda beni ikna etmeye yetti de arttı bile. Üstelik Türkçe de kulağa çok hoş gelen bir dil. Gerçi o grup şarkıyı Türkçe söylemiyormuş ama ben çok sonradan öğrendim İngilizce söylediklerini... Her neyse, aksanınız da çok sevimli bence..."
 
 : "Bugüne kadar Türkiye'nin adını sadece terör haberlerinde ve uluslararası anlaşmazlıklarda duymuştum. Bir turnuva izledim ve bütün fikrim değişti. Ülkenize yerleştim, şimdi sıra ordunuza yazılıp o cennet vatan için canımı feda etmeye geldi..."
 
 : "Bizim ülkedeki haritalarda, belki biliyorsunuzdur, Türkiye küçücük bir nokta gibi görünüyor. Ermenistan, Kürdistan, bilmem ne arasında daracık bir yer. Ülkenizin aslında daha geniş olduğunu da Basketbol şampiyonası sayesinde öğrendim. Bayağı bir şehir varmış, araştırdım. İlk fırsatta da uçağa atlayıp geldim. Deve olmaması da ayrıca şaşırttı beni. Basket turnuvası olmasa onu da öyle biliyordum."
 
 : "Ülkenizin adını ilk kez Namibya'da kurulan Türk okulu sayesinde duydum. Yeğenimi o okulda türkçe "Atlastan cepkenli yiğit akıncı" adlı ilahiyi söylerken görünce, gözümden yaşlar süzüldü. Ani bir aydınlanmayla, Türklük ve müslümanlığın çok şahane şeyler olduğunu farkettim. Namibyalılığımdan utandım. Artık yapmam gereken şey belliydi: İlk uçakla İstanbul'a gelip, bir üst geçitte sahte Rolex satmak."
 
 : "Youtube'da öylesine dolaşırken bir gün kazara Tarkan'ın videosunu izledim. Aman Allah'ım. O şarkılar, o anlamlı bakan gözler... Ben Türkler'i böyle bilmezdim. Sizden, hepinizden çocuk yapmak istiyorum. Sekse doyacaksınız..."
 
 
 Hazırlanan raporla, kimlerin yurt dışında Türkiye'nin tanıtımına katkısı olduğunun artık açıklığa kavuştuğunu kaydeden Turizm Bakanlığı yetkilileri, yaptıkları kısa değerlendirmede "Aslında bu rapor biraz malumun ilamı oldu. Zira biz biliyorduk zaten etkili ve doğru bir tanıtımın futbol maçlarından, basket maçlarından ve şarkıcılarımızdan geçtiğini. Geçen sene 3 büyüklerimiz iki tur daha geçse, turist sayısı böyle mi olurdu şimdi? Ya da Tarkan son albümünü çıkarmak için o kadar beklemese? Görüyorsunuz işte, turizmde biz ne kadar doğruları yapsak da, iş yine bizim müdahale edemeyeceğimiz noktalarda bitiyor." derken, sözlerini şu şekilde bitirdiler: "Ancak kimse merak etmesin, bu ülke bir gün mutlaka turizm cenneti olacak. Hele bu sene gerçekten çok umutluyuz, Beşiktaş'ın kadro bayağı sağlam gözüküyor..."