Rapor: Beyaz Yakalılar Arasında Her Şeyi Bir Kenara Bırakıp Küçük, Şirin Bir Kafe Batırmak İsteyenlerin Sayısı Artıyor... TÜSİAD, yılın ilk çeyreğine dair Özel Sektör Çalışanları Raporu’nu yayınladı. Rapora göre beyaz yakalı çalışanlar arasında maaşlı işi bırakıp hiç bilmediği bir sektöre girerek batmak isteyenlerin sayısı geçen yılın aynı dönemine göre %9 oranında artış gösterirken, en çok batırılmak istenen iş ise geçtiğimiz yıllarda olduğu gibi yine "küçük şirin bir kafe"... Bugün bir basın toplantısı düzenleyen TÜSİAD Başkan Yardımcısı Alp Erdenk, ilk çeyreğe ait Özel Sektör Çalışanları Raporu’nu kamuoyu ile paylaştı. Türkiye genelinde 1.200 firmada, 20.000’i aşkın çalışanla birlikte yürütülen araştırma sonucu ortaya çıkan rapordan, öne çıkan bazı rakamlarsa şöyle: - Rapora göre beyaz yakalıların %37'si şirin bir kafe batırmak isterken, bunu %23'le butik pansiyon batırmaya heveslenenler izliyor. Turizm sektöründe yaşanan kriz nedeniyle son 2 yıldır şirin pansiyon batırmak isteyenlerin oranında görülen düşüş sürüyor.  - Uzun yıllardır tepeye oynayan bu iki grubu, bu yıl da internetçiler takip ediyor. E-ticaret işine girip daha büyük oynayarak iflas bayrağını çekmeyi arzulayanların oranı bu yıl %17 olarak gerçekleşirken, uygulama işine girip ufak ufak batmak isteyenlerse henüz %9'larda  - Beyaz yakalıların toplamda %97'si kendi işini batırma konusunda istekli olduklarını ifade ederlerken, hayatında bir dönem kendi işinin patronu olmuş kesimse ancak %1,5’lara ulaşıyor. Bu rakama “Dayımın emlakçısı vardı, birkaç defa ev gösterdim” diyenler ve Ayvalık’taki yazlıkta sevimliliğini kullanarak çocukken emeklilere limonata satanlar dahil. - Daha önceki yıllarda işten ayrılan bir beyaz yakalının kafe batırıp yeniden CV yollama süresi: ortalama 7 ay olurken, ekonomideki daralma nedeniyle bu süre.45 güne kadar inmiş durumda. Verilerin birçok şeyi açıkça ortaya koyduğunu ancak buna rağmen beyaz yakalıların iş batırma hayallerinden bir türlü vazgeçmediklerini ekleyen TÜSİAD Başkan Yardımcısı,  yaklaşan yaz tatilinin oluşturduğu tehlikeye de dikkat çekti. Erdenk, “Şimdi ben biliyorum bu 3 ayda Cunda’ya giden, Kabak’a giden de direk pansiyon açıp batıracakların oranını arttıracak. Lan sizin neyinize ya ehehe… Neyse beyler Eylül gibi hepimiz ‘şirkette küçülme’ kararı açıklayalım bi de ondan sonraki dönemin raporuna bakalım topluca” ifadelerinin ardından toplantıya son verdi.