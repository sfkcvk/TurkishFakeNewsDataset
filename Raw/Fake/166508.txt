Sosyal Medya'da Sesini Duyurmaya Çalışan "Sabinoks Demir Dekorasyon İmalat San. Tic. Ltd. Şti"'ye 8 Ayda 26 like Şoku Bursa Organize Sanayi Bölgesi'nde faaliyet gösteren Sabinoks Demir Dekorasyon İmalat San. Tic. Ltd. Şti. 8 ay önce sosyal medyada başlattıkları atağın hüsranla sonuçlanmasının şokunu yaşıyor. Bir sosyal medya ajansıyla anlaşarak açtıkları Facebook sayfasında 26 kişi, Twitter hesabında ise 7 takipçi toplayabilen şirketin sahibi Yiğit Özümen, harcadığı 4.500 Amerikan Doları'nın hiçbir şekilde geri dönüşü olmamasından dolayı oldukça dertli.
 

Geçtiğimiz aylarda büyük umutlarla bir sosyal medya ajansı ile anlaşan ve çağa uygun şekilde internette varolmaya çalışan Sabinoks Dekorasyon'da yüzler gülmüyor... Bu sabah Bursa Organize Sanayi Bölgesi'nde bulunan atölyenin ofisinde basın mensuplarını ağırlayan şirket sahibi Yiğit Özümen, "Sosyal medyanın abartılmış bir balon olduğunu maalesef yaşayarak öğrenmek zorunda kaldık..." sözleri ile yaşadıkları hayal kırıklığını ortaya koydu.
 
32 yıllık mazisi ve 40'ün üzerinde çalışanı bulunan şirketin Facebook sayfasını sadece 26 kişinin beğenmiş olmasını kabul edilemez bulduğunu belirten genç iş adamı, "O 26 kişinin 15'i zaten bizim firmanın çalışanları, eş dost falan. 3 kişi sosyal medya ajansının adamları, kalan 8 kişi de artık nasıl gelmişler, neyi beğenmek isterken bizi beğenmişler inanın hiçbir fikrim yok" derken, yine de söz konusu 8 kişiye teşekkür etmeyi ihmal etmedi.


 

Basın toplantısını izleyen gazetecilere Facebook sayfalarında yer alan 7 albüm ve 200 kadar fotoğrafı da tek tek gösteren Özümen, sözlerine şöyle devam etti:
 
"Alın buyrun, kendi gözlerinizle görün:   yazmışız; 2 tane like, 1 tane de yorum gelmiş. Onlar da bizim imalat müdürüyle, sosyal medya ajansının adamı. Utanmadan 'Çok başarılı, devamını bekliyoruz' diye bir de yorum yapmış herif. Yemin ediyorum bulursam ağzını burnunu kırıcam...Ha, Twitter derseniz, buyurun o da burada. Şirket olarak Hilal Cebeci'sinden, Alex De Souza'sına kadar kim varsa takipçi olmuşuz ama following 291, followed by 7. Evet 7. Şurada camdan çıkıp bağırsam daha fazla insana ulaşırım. Böyle iş mi olur?"

 

O çok övülen, yere göğe sığdırılamayan ve yeni medya düzeni diye lanse edilen sosyal medyanın, Sabinoks olarak kendi marka değerlerine katkısının sadece 26 like olduğunu söyleyen Özümen, kızı Gülten'in bile Facebook'ta 600 küsur arkadaşı olduğunu dile getirdi. Genç iş adamı, bu süreçte kızından da yardım almaya çalıştığını utanarak itiraf ederken, "Ona da söyledim, sen de beğen şu sayfayı. Arkadaşların da görsün. Neticede aile işimizdir. Demir doğramada lider isim falan yaz" dedim ama en sonunda beni blokladı. Neymiş, utanıyormuş hanfendi" diyerek ekledi: "Bilmemnefoni'yi beğenirken utanmıyo ama... Elalemin şirketini çok güzel like etmesini biliyor..." 
 
Yaptıkları 4.500 dolarlık harcamanın geri dönüşü için artık herhangi bir umudunun dahi olmadığını söylerken gözyaşlarına güçlükle hakim olan genç iş adamı, "Utanmadan bize sayfamızda kedili video, Can Yücel Şiiri, Halil Sezai şarkısı falan paylaşmayı önderdiler. Belki bu şekilde sayfaya insan çekebilirmişiz. Oldu olacak şirketin adını da "Kopmaq garanti :P" yapalım o zaman. Üç kuruşluk itibarımız var onu da bitirecekti adamlar. En son Twitter için şirketin profil resmini göğüs dekolteli yüzü görünmeyen bir kadın resmi yapalım önerisi gelince zaten yollarımızı ayırdık. Bu yaşıma kadar namusumla geldim çok şükür, eksik olsun öyle gelecek takipçi de..." derken, ufak çaplı bir sinir krizi geçirdi.
 
Muhabirler tarafından yatıştırılan Yiğit Özmen, son olarak sosyal medyadaki çalışmalara bir süre ara vereceklerini ve geleneksel yöntemlere dönerek Bursa yerel televizyonlarına kötü çekilmiş ve tiz bir kadın sesi tarafından seslendirilen reklamlar vermeye devam edeceklerini ifade etti.