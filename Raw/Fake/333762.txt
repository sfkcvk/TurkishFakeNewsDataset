Ataşehir Belediye Başkanı'nın ''İmarda usulsüzlük'' ve ''Yakınlarına çıkar sağlama'' Gibi Nedenlerle Görevden Alındığını Öğrenen Türkiye Şaşkın: ''Bunlar ne ara suç oldu ki?'' İstanbul Ataşehir Belediye Başkanı Battal İlgezdi'nin akşam saatlerinde İçişleri Bakanlığı tarafından hakkında yürütülen soruşturma nedeniyle görevden alınması gündeme bomba gibi düşerken, kararın imarda usulsüzlük, yakınlara çıkar sağlama gibi nedenlerle alınması daha da büyük bir şaşkınlığa neden oldu. İlgezdi'nin görevden uzaklaştırılmasıyla ilgili olarak İçişleri Bakanlığı'ndan yapılan açıklamada " " ve " " gibi maddeler göze çarparken, Türkiye, Belediye Başkanları dahil olmak üzere Türkiye'de siyasetle ilgilenenler için bu tarz yasaklar olduğunu ilk kez öğrenmenin şaşkınlığını yaşıyor.  Akşam saatlerine kadar, yakınlara çıkar sağlama ve imarda usulsüz değişiklik yaparak mal edinme gibi şeylerin bir belediye başkanının temel hak ve görevleri içinde olduğunu düşünen vatandaşlar, bir yandan bu tarz uygulamaların siyasetçiler için tam olarak ne zamandan beridir suç sayıldığını merak ederlerken, akıllardaki bir diğer soru ise uygulamanın yaygınlaştırılarak diğer belediyeler için de devreye alınıp alınmayacağı. Uygulamanın yaygınlaşması halinde kafaya göre imar değişiklikleri, ihalede usulsüzlük ve yakınlara çıkar sağlama olmadan bir insanın neden durduk yere Belediye Başkanı olmak ya da siyasete atılmak isteyeceği sorusu da gündeme gelmiş durumda. Siyasetçiler için bu tarz avantajlar yasal olarak güvence altına alınmadığı sürece Türkiye'de değil bakan, milletvekili ya da belediye başkanı; mahalleyi yönetecek muhtar bile bulmanın zor olacağı konusunda kamuoyunda ortak bir endişe hakim olurken, uygulamanın Türkiye'yi bir yönetim zaafı içine düşürmek isteyen şer odakların yeni bir oyunu olabileceği de şimdiden yüksek sesle dile getirilmeye başlandı bile. Kamuoyundaki bu endişelere karşın İçişleri Bakanlığı'ndan henüz resmi bir açıklama gelmese de hükümete yakın kaynaklar kaygıların yersiz olduğu konusunda rahatlatıcı mesalar veriyor. Adının açıklanmasını istemeyen bir Bakanlık yetkilisi, "Kaygıları anlıyoruz ancak başta belediye başkanlarımız olmak üzere tüm vatandaşlarımızın içi rahat olsun. Öyle bir durum olsa bir defa en başta ben istifa ederim görevimden. Ataşehir'deki durumu bir pilot uygulama gibi düşünsünler. Orada deneyeceğiz, baktık olumlu sonuç alıyoruz en fazla 3-5 CHP'li belediyede daha dener sonra bitiririz." diyen Bakanlık yetkilisi, Türkiye'yi yöneticisiz bırakmayacakları konusunda herkesin içinin rahat olması gerektiğini kaydetti.