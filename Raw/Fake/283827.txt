Şehrin Kalabalığından ve Keşmekeşinden Uzaklaşmak İsteyen 1.5 Milyon İstanbullu, Bu Hafta Sonu Bodrum'da Buluşacak... Yaklaşan Razaman Bayramı tatilini senelik izinleriyle birleştirerek İstanbul'dan uzaklaşmak için bir fırsat olarak değerlendiren yaklaşık 1.5 milyon kişi, Bodrum ve çevresinde tekrar buluşmak üzere bu akşam saatlerinde hep birlikte yola çıktı... Bir kaç günlüğüne de olsa şehrin kalabalığından ve keşmekeşinden kaçmak için fırsat bulan milyonların tercihi bu yıl da yine İstanbul'dan biraz daha güneyde ve biraz daha küçük olan şirin beldelerde toplanmak oldu. Resmi rakamlara göre en az 1.5 milyon kişi, Cuma günü öğleden sonra 16'dan itibaren aynı anda aynı yöne doğru özel araçları, şehirlerarası otobüsler ve uçaklarla yola çıkarken, şehrin trafiğinden uzaklaşmaya çalışan İstanbullular köprü ve otoyol gişelerinde oluşturdukları uzun kuyruklarla da birbirlerini yalnız bırakmadılar. Trafik nedeniyle 3-4 saat gecikmeyle de olsa bu gece itibariyle kalacakları otel ve pansiyonlara ulaşacak olan kitlenin, yol yorgunluğu nedeniyle bu gece dışarı çıkma ihtimali oldukça düşük görülürken, yarın öğleden itibaren başta Bodrum olmak üzere Alaçatı, Çeşme ve Kaş gibi popüler tatil beldelerinde ki daracık sokakları ve sınırlı sayıdaki restoranı ve barı hınca hınç doldurmalarına ise kesin gözüyle bakılıyor. Önümüzdeki 1 hafta boyunca, alışık oldukları şekilde birbirlerinin omuzlarına çarpa çarpa yürümeye çalışarak, restoranlarda bir masa için en az 1 saat yer bekleyerek, şezlong için kavga ederek ve ağzına dolu eğlence mekanlarında kıpırdayabildikleri kadarıyla dans ederek şehrin stresini ve yorgunluğunu atmaya çalışacak olan İstanbullullar, önümüzdeki Cuma'dan itibarense yine gittikleri gibi kafileler halinde şehre dönmeye çalışacaklar.