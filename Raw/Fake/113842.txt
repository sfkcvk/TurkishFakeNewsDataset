Özlem Yurtseven'in Facebook'tan Gerçek Zamanlı Olarak Takip Edilen Aşk Hayatında Sezon Finali Heyecanı Özel bir okulda İngilizce öğretmeni olarak çalışan Özlem Yurtseven'in (28), Facebook'taki paylaşımları sayesinde arkadaş listesindeki 317 kişi tarafından gerçek zamanlı olarak takip edilen aşk hayatı, televizyon dizilerini aratmayan bir sezon finaline doğru gidiyor. Önceki ilişkisi 14 ay önce sona eren Yurtseven'in (28), söz konusu dönemde yaşadığı yalnızlık, umut, hüzün, aşk, özlem ve hayal kırıklığı gibi duyguları ifade eden paylaşımları takipçilerinden yoğun ilgi görürken, son olarak paylaştığı "Giden gitmiştir, gittiği gün bitmiştir - Can Yücel" iletisine yapılan 64 yorumla birlikte heyecan doruğa ulaşmış durumda. Özlem'in sıkı takipçilerinden, Adıyaman Şükrü Güven İlkokulu'ndan sınıf arkadaşı Efruz Kocaalp, aynı zamanda bu heyecanlı dönemin en yakın tanıklarından. Özlem'i en son 2 sene önce ortak bir arkadaşının düğününde gören Kocaalp, "O düğün öncesinde de 15 sene boyunca hiç görüşmemiştik. Oradaki muhabbetimiz ertesinde çekinerek de olsa Facebook'ta arkadaş olarak ekledim kendisini. 2 kere mesajlaştığımız ve bir kere paylaştığım bir videoyu beğenen Özlem'le başka da bir münasebetimiz olmamıştı. Açıkçası yıllar sonra Facebook'ta bulduğum ve ilk hevesle bir mesajlaştıktan sonra, ortak hiçbir noktamız olmadığını farkederek uzaklaştığım diğer Facebook arkadaşlarımdan bir farkı yoktu benim için. Ta ki o aşk hikayesi başlayana kadar..." sözleriyle kendisini gerçek bir Özlem fanatiği yapan süreci özetledi. Özlem'in yazdığı iletiler, anlamlı şarkı sözleri ilk başta Kocaalp'in hoşuna gittiyse de sonrasında olay hızla baygınlık verici bir noktaya gelmiş. "Açıkçası pek sağlıklı bir ruh halinde değildi o ara Özlem. Hatta bir çeşit manik depresyon yaşıyordu" diyen Kocaalp, şöyle devam ediyor: "Yarım saat arayla önce 'Bir dostu olmalı insanın' adlı Can Yücel şiirini paylaşarak yalnızlıktan bunaldığını belli ediyor, sonra coşup 'İlişkisi yok ama mutlu :)' diye bir gruba üye oluyordu. Bir melankolik Sezen Aksu şarkısı, bir atarlı giderli Demet Akalın şarkısı paylaşıyordu. Özlem'i engellemeyi hatta silmeyi düşündüğüm o günlerin birinde yaptığı kalp işareti ve sonundaki gülümseme bir anda olayı bambaşka bir boyuta taşıdı. Evet, galiba sonunda birini bulmuştu..." Kalp ve gülümsemeden sonra, genelde yalnızlık temalı karamsar iletiler paylaşan Özlem'in profiline bir bahar havası hakim olurken, yakın arkadaşlarıyla ne hakkında olduğu anlaşılmayan gizemli yazışma ve gülüşmeler de Efruz Kocaalp'in merakının iyice artmasına neden olmuş. Bir ay kadar sonra Özlem ilişki durumunu değiştirerek "Hüseyin Kolatlı ile birlikte" yapınca esas oğlanımız da nihayet belli etmiş kendini. Kocaalp, gizem perdesinin aralanmasının ardından yaşananları ise şöyle anlatıyor: "Allahtan profil fotoları kilitli değildi. Girdim uzun uzun inceledim. Allah için yani yakışıklı bir çocuktu ama her an Özlem'i aldatabilirmiş gibi bir tipi de vardı. Bu şüphemi kendime saklayarak gelişmeleri gün be gün takip etmeye devam ettim. Özlem daha sonra Hüseyin'in en yakın arkadaşı Mevlüt'ü arkadaş olarak ekledi. Belli ki arkadaşlarıyla tanıştırıyorlardı birbirlerini. Mevlüt'ün yaptığı yorumlar onun gayet efendi biri olduğunu gösteriyordu. Ama ne yalan söyleyeyim, daha ilk günden o çocukla Özlem arasında bir şeyler olacağı benim içime doğmuştu. Ben böyle şeyleri hissederim..." Özlem'in "ooooofffff" ve "!!!!!!!!!!" iletilerinde Mevlüt'ün hiçbir art niyet olmadan, sadece yakın bir arkadaş olarak ortamı sakinleştirmek adına yapması gereken yorumları yaptığını belirten Kocaalp, "erkeklerin hepsi aynı!!!" iletisinin ardından yaşananları ise şöyle anlatıyor: "Hüseyin'in vereceği cevabı ve olayın ne olduğunu merak ederken Mevlüt'ün 'bütün erkekleri bir tutma, Hüseyin'in yaptığına ben de kızdım' demesi olayları iyice çetrefilli hale getirmişti. Hüseyin ne yapmıştı ve Mevlüt'ün amacı neydi? Zaten fazla vakit geçmeden Özlem de ilişki durumunu 'İlişkim Yok" yapıverdi. Hemen girip Hüseyin'in de arkadaş listesine baktım: Evet Mevlüt artık o yoktu o listede. Peki ya şimdi ne olacaktı?" Özlem'in "İlişki yok" durumunu beğenenler ve yorum yapanlar sayesinde tek takipçinin kendisi olmadığını görerek mutlu olduğunu söyleyen Kocaalp, kendisiyle birlikte Özlem'in ilişki durumunu takip eden aşağı yukarı 300 kişi civarında sadık bir izleyici kitlesi olduğunu söylüyor. Şu an Hüseyinciler ve Mevlütçüler olarak bölünen takipçiler arasında zaman zaman sert tartışmalar yaşanırken, bütün gözler bu akşam yazacağı ileti için Özlem'in profiline çevrilmiş durumda. Kendisinin de bir Mevlüt taraftarı olduğunu gururla ifade eden Kocaalp, "Özlem'in bu akşam yazacakları gerçekten bir sezon finali niteliğinde. Hüseyin'le barışacaklar mı, yoksa yakın arkadaş Mevlüt Özlem'e açılacak mı, ya da Özlem hepimizi şaşırtacak mı merakla bekliyoruz" diyerek anlatıyor yaşadığı heyecanı Okulların tatile girmesi ile pazar günü memleketine gideceği öğrenilen Özlem Yurtseven'in tatil boyunca Facebook hesabını kapatacağı söylentileri, bu akşamki iletinin önemi daha da artarken, tatil dönüşü olabilecekler üzerine sıkı takipçilerinin yaşadığı gergin bekleyiş devam ediyor.