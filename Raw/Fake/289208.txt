Düğün Sezonu Bilançosu Açıklandı: 87 bin gelin 'O kadar güzel değil', 78 bin damat 'biraz yaşlı mı ne'... TÜİK, geride bıraktığımız düğün sezonuna ait ilk verileri bu sabah kamuoyu ile paylaştı. İstatistiklere göre düğünlere katılan davetlilerin genelde gelinleri o kadar da güzel bulmadıkları ortaya çıkarken, damatlar hakkında ise 'biraz yaşlı mı ne?' fikri ağırlık kazandı... Mayıs ayından bu yana tüm hızıyla süren düğün sezonuna ait istatistiki bilgileri resmi internet sayfasından yayınlayan TÜİK'e göre bu yıl toplam 120 bin çift dünya evine girdi. Düğünlere katılan davetlilerin %82'si bir bahane bulup kaçamadıkları için pişman olduklarını itiraf ederken, %76'sı ise 'Acaba altın takmasam farkederler mi?' diye düşündükten sonra çeyrek aldıklarını açıkça dile getirdi. Katılımcıların %100'ü ise, önceki yıllarda olduğu gibi yine düğünü beğenmediklerini dile getirdi. 1 Mayıs - 30 Eylül tarihleri arasında yapılan tüm düğünleri mercek altına yatıran TÜİK'in resmi sitesinde paylaştığı diğer istatistikler ise şöyle: - Davetliler tarafından düğünlerin %94'ünde çok ucuza kaçıldığı beyan edildi. (28'i Çırağan sarayında olmak üzere toplam, 109 tarihi mekanda gerçekleşen düğünler de buna dahil.) - 69 bin 400 erkek tarafı genellikle kız tarafını biraz "şey" bulurken; 63 bin düğünde kız tarafı da erkek tarafının biraz daha eli açık olabileceğinden yakındı... - 87 bin düğünde koskoca amcalar, dayılar bile çeyrek taktı... - Toplam 14 bin düğünde "alkolsüz düğün mü olur mk" şeklinde küfür edildi... - Toplam 12 bin 800 düğünde, pasta ve limonata lezzetsiz bulundu. Bilmemkimlerin düğününde her ikisinin de daha güzel olduğu iddia edildi... - Toplam 20 bin kadar erkek annesinin düğün boyunca yüzünden düşen bin parçaydı. Zorla tebessüm eden diğer 8 bin erkek annesinin %80'inin ise gece boyunca oynamadan öyle kös kös oturduğu belirlendi... 
 
- Düğünlerde tanışan 3 bin kadar çift, "Eee düğünde tanıştık, evlenmeyip napıcaz" benzeri söylemlerle şakayla karışık partnerini yoklamaya devam ediyor... - Dünya evine bu yıl adım atanlar için en acı bilanço ise takı törenlerinde yaşandı. Düğünlerin yarısından fazlası maliyetini kurtaramadı. Yaklaşık 50.000 çiftin evlilikleri zararla başladı...