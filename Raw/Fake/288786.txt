Son Anketlere Göre 400 Milletvekili Hedefinin Gerçekleşeceğini Açıklayan Araştırma Şirketi Türkiye'nin Barış Umudu Oldu Günden güne tırmanan terör olaylarının ülkede yarattığı karamsar hava bu sabah nihayet dağılmaya başladı. Türkiye’yi sevince boğan haber, kamuoyu araştırma şirketi Tol-AR’dan geldi. Son yaptıkları araştırmaya göre AK Parti’nin 400 milletvekiline ulaşabileceğini belirten firma, barış için de adeta umut ışığı oldu. Ülkeyi sevince boğan anketi yapan Tol-AR Başkanı Tolga İsfahan, ülkenin özlemini çektiği 400 sayısını anketlerde tutturmakta çok da zorlanmadıklarını ifade etti. Deneyimli Araştırmacı, çalışmalarını "Farklı defalar anket için sahaya çıktık arkadaşlar. Gerek AK Parti ilçe başkanlıkları önünde anketi yaparak, gençlik kollarının takıldığı nargilecilere giderek, daha önce AK Parti'li olduğundan emin olduğumuz insanlara tekrardan sorarak falan 400'e ulaştık. Örneklemse örneklem. Her şey bilime uygun” şeklinde özetledi. Özellikle Konya, Kayseri, Rize gibi bölgelerde sonucun 450'ye kadar çıktığını, ancak ihtiyatlı davranmak adına şimdilik 400 olarak açıklamanın daha doğru olduğunu da vurgulayan İsfahan, HDP'nin baraj altında kalıp kalmadığına ilişkin bir soruya "Ohoo HDP'yi bırak biraz zorlayınca CHP'yle MHP de kalıyor baraj altında" cevabını verdi. Araştırmaya dahil edilen AK Partili oranını biraz daha doğru tahmin edebilirlerse, bu işin 500’e kadar yolunun olduğunu da sözlerine ekleyen İsfahan, barış dolu günlerin yakında geleceğini müjdeledi.  “Yalnız her şeye rağmen artı eksi 200 gibi bi hata payı da var, ama şimdilik şeyapmayın yani, öyle çok önemsenecek bişey değil… Öyle söylemek zorunda olduğumuz için söylüyoruz sırf eheh” diyen dürüst araştırmacı bu tip ufak detaylarla kimsenin canını sıkmaması gerektiğinin altını çizdi. Anketin çıktılarını aldıklarını ve derhal gerekli yerlere başvurarak barışı bir an evvel sağlamak için ellerinden geleni yapacaklarını da aktaran Tolga İsfahan, “Şirket olarak bir an önce akan kanı durduracağız inşallah" sözleriyle de barışın teminatı olmaya devam edeceklerini müjdeledi…