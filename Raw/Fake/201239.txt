Fırat Üniversitesi Yolsuzluk İddialarını Yalanladı: “Audi’leri çarpıştırıp, parçacık elde edecektik...” Redhack tarafından ele geçirilerek kamuoyuyla paylaşılan YÖK belgeleri üniversitelerdeki yolsuzluk iddialarını tekrar gündeme taşırken, suçlamaların odağındaki yerlerden Fırat Üniversitesi sonunda sessizliğini bozdu. Ortada bir yanlış anlaşılma olduğunu belirten Üniversite Yönetimi Basın Sözcüsü Doç. Dr. Kerim Ay Duraner, rektöre tahsis edildiği iddia edilen 430 Bin TL değerinde Audi 8 marka lüks otomobilin tamamen bilimsel amaçlarla alındığını söyleyerek "ilerleyen dönemde bu araçtan bir tane daha alıp ikisini kafa kafaya çarpıştırarak parçacık deneyi yapmayı planlıyoruz. Kendi imkanlarımızla giriştiğimiz bu milli projede böylesi çirkin iftiralarla karşı karşıya kalmak çok üzücü..." ifadelerine yer verdi.  

 

Redhack isimli hacker grubunun, YÖK’ün internet sitesini hack’leyip, ‘gizli’ damgası olan birçok belgeyi Twitter’dan yayınlaması üzerine birçok üniversite usülsüzlük ve yolsuzlukluk iddiaları ile çalkalanmaya başladı. Konuyla ilgili olarak YÖK cephesinin sessizliği sürerken belgelere ilişkin ilk açıklamaysa bugün Elazığ Fırat Üniversitesi’nden geldi. Yolsuzlukla suçlanan üniversitenin Basın Sözcüsü Doç. Dr. Kerim Ay Duraner, “Doğrudur, bu paralarla Audi marka araba alınmıştır. Evet biraz da pahalı bir araba ama maalesef bilim ucuz bir şey değil arkadaşlar. Üstelik bir hadron çarpıştırıcısının maliyetiyle karşılaştırıldında 400 bin TL hiçbir şey. Ne yapıyorsak bu ülkede bilimin ilerlemesi için yapıyoruz” sözleriyle iddiaların asılsız olduğunu belirtti.

 
Aracın alınmasında Türkiye'nin CERN deneylerinden çekilme kararının etkili olduğunu söyleyen Duraner, şöyle devam etti:
 
“Biz bu arabayı aldık ama niye aldık? Tamamen bilim için, ilim, irfan için. Hepinizin malumudur Cern’den paramızı çektik. Ama bilim umud etmektir. Zorluklardan yılmadan her zaman yeni çözümler üretebilmektir. Biz de üniversite yönetimi olarak oturduk nasıl kendi parçacık çarpıştırıcımızı oluşturabiliriz diye kafa yorduk. Bugün bir Audi A8 düz yolda 300 KM'ye kadar çıkabiliyor. Bunların ikisini kafa kafaya çarpıştırsak 300 oradan 300 ordan derken etti mi sana 600 km/saat. O hızda ortaya kesin bir parçacık falan bir şey çıkar. Evet belki ışık hızı değil ama insan gönülden isteyince 600 km/saat ile de bilimsel sonuçlar elde edebilir. İnşallah önümüzdeki sene diğer Audi'yi de aldığımızda bilim dünyasının önünde yepyeni ufuklar açacağız. Kim bilir belki de elde ettiğimiz bulgularla evrim teorisi falan çökecek. Belki biraz da bu yüzden bazı çevreler bizim girişimimizden rahatsız oldular. Bilemiyoruz...” 

 

Son Redhack eylemlerinin ardından üniversite olarak güvenlik tedbirlerini de arttırdıklarının da altını çizen Duraner, son olarak “Bilimsel çabalarımızı baltalamaya yönelik girişimlere dur demek için bugüne dek 'firatuniversitesi' olan şifremizi de değiştirdik. Böyle harfli marfli, büyüklü küçüklü bir şeyler yaptık. Bir de Üniversite Senatomuz’un yeni kararı var, bundan sonra kampüsten en son çıkan hocamız server'ın fişini çekip çıkacak. Artık öyle kolay lokma olmayacağız.” sözleriyle alınan önlemlere dikkat çekti.