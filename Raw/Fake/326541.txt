Maçka Parkı'na Başıboş ve Tasmasız Bir Halde Salınan Özel Güvenlikçi İçin İBB'den Açıklama: ''Merak etmeyin, aşıları tam...'' Maçka Parkı'nda dün akşam İBB'ye ait başıboş ve tasmasız bir özel güvenlikçinin giyimini beğenmediği bir park sakinini taciz etmesi ile yaşanan gerginlik gündeme damgasını vurdu. Özel güvenlikçi, çevredeki vatandaşların müdahalesiyle polis nezaretinde olay yerinden uzaklaştırılırken, IBB'den yapılan 'merak etmeyini, aşıları tam' açıklaması ise tepkileri dindirmeye yetmedi. Görgü tanıkları, özel güvenlikçinin bu kez şans eseri ve olay yerine gelen polisin sağduyusu ile kimseye zarar vermediğini belirtirlerken, esas suçlununun ise saldırgan olabilecek bir varlığı hiçbir önlem almadan insanların arasına salan İstanbul Büyükşehir Belediyesi olduğunu dile getirdiler. Olayın yakın tanıklarından Ceren Aygür(21) adlı vatandaş, "Yani o doğası gereği öyle bir tepki verebilir. Bir şeye sinirlenmiştir, sıcaktan hormonları dengesizleşmiştir vs. Ama sen onun sahibi olarak bütün bunları düşünmek zorundasın." sözleriyle İBB'yi sorumsuzlukla suçladı.  Olayın medyaya yansımasıyla birlikte akşam saatlerinde bir açıklama yapan İBB Basın ve Halkla İlişkiler Dairesi ise, özel güvenlikçinin aşılarının tam ve tehlikesiz olduğunu iddia ederken, "Kimseyi ısırmamış etmemiş. Ayrıca görüntülerde de açıkça görüleceği üzere yeterince yüksek bir sesle bağırıldığında kuyruğunu kıstırıp gitmiş. Öyle eğitimsiz de değil yani, komutlara yanıt veriyor" ifadeleriyle durumun fazla büyütülmemesi gerektiğini belirtti.