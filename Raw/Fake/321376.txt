Referandumu Geride Bırakan Türkiye, Ekonomik Kriz ve İşsizlik Yerine Kimin Terörist Olduğuna Yoğunlaşabileceği Bir Sonraki Seçimi Bekliyor Yoğun bir referandum dönemini dün gece itibariyle geride bırakmış gibi görünen Türkiye, piyasalardaki ekonomik durgunluk, rekor seviyeye çıkan işsizlik, yükselen enflasyon gibi konular yerine kimin hain kimin terorist olduğu gibi konulara yoğunlaşacağı bir sonraki seçimi heyecanla bekliyor. Yaklaşık 2 ay süren başkanlık sistemi referandumu propaganda dönemi boyunca kah yeni anayasanın maddelerini, kah kimin terorist kimin hain olduğunu tartışararak hoşça vakit geçiren vatandaşlar, referandumun bitmesi ile birlikte boşluğa düşme tehditi altında. Sonuçların yorumlanmasının ve hali hazırda devam eden usulsüzlük oldu mu olmadı mı tartışmalarının Türkiye'yi en fazla 1 hafta daha idare edebileceğini belirten uzmanlar ise aranın fazla açılmadan yeni bir referandum ya da erken seçim kararının alınması gerektiği görüşünde hemfikir.  Seçim dönemlerinin hem hükümet tarafından uygulanan vergi affı, teşvik, borç erteleme gibi yöntemlerle piyasalarda geçici de olsa bir rahatlama sağladığını hem de yaratılan gergin ortam sayesinde ekonomik sıkıntıların fazla gündeme gelmemesi itibariyle psikolojik anlamda pozitif bir etkisi olduğunu belirten İstanbul Üniversitesi İktisat Fakültesi Öğretim Üyesi Doç Dr. Nafi Erdemli, mevcut gidişat göz önüne alındığında Türkiye'nin ortalama yılda en az 3 kez sandık başına gitmesinin şart olduğunu ifade etti. "Dikkat ettiyseniz bu süreçte işsizlik ve enflasyon son 15 yılın rekorunu kırdığı, bankalarımızın kredi notları patır patır düştüğü halde kimse noluyor diye sormadı. Piyasa zaten malum, batan batana ama ortada anayasa referandumu gibi hayati bir konu varken hem onu konuşmaya sıra gelmedi hem de 'piyasadaki durgunluktan şikayet edersem vatan haini olur muyum acaba?' düşüncesiyle pek fazla dillendirilmedi bu konular. Daha ziyade kimin terörist olduğu gibi hayati konulara yoğunlaştı vatandaşımız. Kafalar rahatladı..." diyen Erdemli, önümüzdeki dönem için hükümete tavsiylerini ise şöyle sıraladı: "Referandum döneminde getirilen vergi affı ve borç ertelemelerin süresi Mayıs'ta doluyor. Demek ki önümüzde 2 hafta gibi bir süre var. İdam konusunun önümüzdeki hafta içinde gündeme getirilerek en az 2 ay sürecek bir propaganda döneminin ardından Temmuz gibi sandık başına gidilmesi yerinde olur. Bu sayede turizm bölgelerindeki iflaslar da fazla gündeme gelmez hem. 1 hafta da o referandumun tartışması sürse Ağustos başı da bir erken seçim fikri patlatılır. O da Kasım-Aralık gibi yapılsa zaten yıl bitti. 2018'e de artık Allah büyük ya, bulunur nasılsa bir şeyler..."