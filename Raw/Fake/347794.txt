Diriliş Ertuğrul Ekibinden Örnek Fedakarlık: Dizide Verilen Gazın Metreküp Fiyatında Bu Gece Yarısından İtibaren 75 Kuruş İndirime Gidildi... Başrol oyuncusu Engin Altan Düzyatan'ın geçtiğimiz gün yaptığı dizi oyuncularının da gerekiyorsa ücretlerinde fedakarlık yapabileceği yönündeki açıklamanın ardından ilk somut adım da yine Diriliş Ertuğul ekibinden geldi. Bölüm başına 150 Bin TL alan Düzyatan başta olmak üzere dizide oynayan oyuncular aldıkları ücretlerde çeşitli oranlarda indirime giderlerken, yapım maliyetlerindeki bu indirim diziden verilen gazın metreküp fiyatında da olumlu bir şekilde yansıdı.  Konuyla ilgili olarak TRT'den yapılan açıklamada, Diriliş Ertuğrul'dan verilen gazın metreküp fiyatında bu gece yarısından itibaren geçerli olmak üzere 75 Kuruşluk indirime gidileceği açıklandı. TRT Dış Yapımlar Sorumlusu Süleyman Karasular, oyuncuların örnek fedakarlığı sayesinde vatandaşların Diriliş Ertuğrul gazına daha uygun fiyatlarla erişebileceklerini belirterek, Engin Altan Düzyatan başta olmak üzere oyuncu ve yapım ekibine Türk milleti adına teşekkür etti.  ''Milletimizin önümüzdeki günlerde bu gaza her zamankinden de fazla ihtiyacı olacağı göz önüne alınırsa yapılan bu fedakarlığın önemi daha da iyi anlaşılacaktır'' diyen Karasular, ucuz hamasi gaz sayesinde doğalgazla ısınma imkanı bulamayacak milyonların battaniye altında Osmanlı, ecdad, büyük oyun falan derken bir nebze daha rahat bir kış geçireceğine inandığını da sözlerine ekledi. Benzer fedakarlığı diğer dizi ekiplerinden de beklediklerini belirten Karasular, Türkiye'nin dizi gazı kaynakları bakımından kendi kendine yetebilen 7 ülkeden biri olduğuna dikkat çekti. TRT yetkilisi, ''Bu kaynakları verimli bir şekilde kullanabilirsek şu an yaşadığımız ufak tefek sıkıntıları da Allah'ın izniyle kazasız belasız atlatırız. Yeter ki herkes elini taşın altına soksun, bu aziz millette nasıl daha ucuza daha fazla gaz sağlarızın hesabını yapsın ve elbette evdeki televizyona haciz gelmesin'' sözleriyle diğer dizi ekiplerini de üzerlerine düşen fedakarlığı yapmaya çağırdı.