45. Doğumgününü Mütevazi Bir Törenle Kutlayan Ayça_22'den Veryansın: ''İnternet camiası çok nankör...'' 2000'li yılların başında İnternet'i kasıp kavuran ve şöhret basamaklarını hızla tırmanan ayça_22, 45. doğumgününü birkaç yakın arkadaşı ve ailesiyle birlikte kutladı. Bir dönemin ünlü ismi, "yaşım ilerledikçe ne mesajlarıma yanıt veren kaldı ne cam açtırmak isteyen. Yolladığım link'lere tıklanmaz oldu" sözleriyle İnternet camiasının nankörlüğünden yakındı... Bilgisayar ekranlarının alt köşesinden ''1 yeni iletiniz var... ayça_22... şimdi kamera açtı'' şeklinde çıkarak hayatlarımıza dahil olan ayça_22, dün akşam birkaç arkadaşı ve yakın akrabasıyla birlikte sessiz sedasız 45. doğumgününü kutladı. Pasta kesiminin ardından basın mensuplarına içini döken bir zamanların internet fenomeni, forumlarda ve diğer sitelerde en popüler olduğu dönemlerden, ''Tebrikler, sitemize giren 1 milyonununcu kişi oldunuz''a düşüşüne dek her şeyi açık yüreklilikle anlattı.  ''İtiraf etmem gerekiyor ki o dönem şöhret benim de başımı döndürdü'' diyerek sözlerine başlayan ayça_22, çok konuşulacak açıklamalara imza attı: ''Çok güzel günlerdi. 22 yaşındaydım, gençtim, güzeldim. Her yerde ben vardım... Bütün siteler benim yüzümle açılıyordu. Cam aç diye günlerce dil dökenler, ardı arkası kesilmeyen 'Slm nrdnsn Ayça?'lar, bir çatal görmek için evi arabayı üstüme yapmak isteyenler... Sandım ki hep böyle gidecek... Sandım ki kime virüslü link yollasam sazan gibi atlayacak... '' Ayça_22, yaşının ilerlemesiyle birlikte popüleritesinin de hızla düşmeye başladığını ve pop-up'larına tıklama oranlarının eski günleri mumla aratır hale geldiğini söylerken, gözyaşlarına hakim olamadı. "Artık eskisi gibi iş de alamaz olmuştum. Bir dönem peşimde pervane olan, click başına dolarları önüme yığan ajanslar telefonlarıma bile çıkmamaya başladı. Zamanında parayı tutmayı beceremediğim için estetik masraflarını karşılayabilecek durumda da değildim. O olsa belki bi 2-3 sene daha... Bilmiyorum..." derken uzaklara dalan bir dönemin yıldız ismi, kötü şöhreti yüzünden evlenip çoluk çocuğa karışmayı da başaramadığını dile getirdi.  Değişen teknoloji ile birlikte icq, winamp, geocities, myspace gibi pop-up usulü çalışan internet yıldızlarının da piyasadan silindiğini belirten Ayça_22, ''Nesrin33, Alev_İzmir, Kankagül hepimiz teker teker bittik. Eskiden arada bir görüşüp dertleşiyorduk ama kimisi evlendi kimisi kapanıp islami evlilik sitelerinde banner olarak çalışmaya başladı falan derken zamanla koptuk birbirmizden..." ifadelerine yer verdi.  Son olarak sevenleri ve özleyenleri için eski günlerin hatırına cep telefonuyla kamera açmayı da ihmal etmeyen Ayça_22, kendisine uygun yeni bir proje olması halinde seve seve yer almak istediğini belirterek internet dolandırıcılarına seslendi: "Ayca_45 şeklinde serinin devamı da olabilir, bambaşka bir şey de... Benim için hiç farketmez... 'Sana en yakın azgın olgun kadınları bul!' projelerinde yer alabilirim. Birikimimi kullanarak çok faydalı olacağıma inanıyorum. Yeter ki inanacağım bir proje gelsin..."