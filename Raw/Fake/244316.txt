Twitter'ın Engellenmesinin Ardından Turizm Bakanlığı'ndan Yeni Tanıtım Hamlesi: ''Bundan sonra deveye biniyoruz...'' Sosyal medya devi Twitter'a erişim yasağı koyarak tüm dünyanın dikkatini çekmeyi başaran Türkiye, yakaladığı ilgiyi turizmde fırsata çevirmeyi hedefliyor. Konuyla ilgili olarak Turizm Bakanlığı tarafından yapılan açıklamada, "Olan oldu artık. Şu vakitten sonra ülke imajını toparlamak için kasmanın alemi yok. Hazır bizi de hala deveye biniyor, fes takıyor sanıyorlarken hiç değilse bunun ekmeğini yiyelim, gelen turiste egzotik tatlar sunmaya bakalım..." denirken, proje kapsamında başta turistik bölgeler olmak üzere yurt çapında deve ile ulaşımın yaygınlaştırılacağı ifade edildi. Bakanlık binasında basın mensuplarını ağırlayan Turizm Bakanlığı müsteşarı Kayhan Omyürek, "Aslında bu sabah twitter üzerinden gerekli açıklamaları yaptık ama hala DNS'ini değiştirip de giremeyen 3-5 kişi varsa onlar için de konuyu biraz daha açmak istiyorum" diyerek konuşmasına başladı. Deneyimli müsteşar, şöyle devam etti: "Yıllarca 'bizde herkesin 4 karısı yok, hayır deveye de binmiyoruz, yemeği de elimizle yemiyoruz' diye anlatmaya çalıştık da noldu? Yine soruyorlar işte dışarıda. Madem öyle biz de artık kasmayalım. Deveyse deve, fesse fes, peçeyse peçe. Zaten twitter meselesiyle iyice dile düştük. İyi kötü medeni bir ülke olduğumuzu sanan 3-5 yabancı varsa onlar da vazgeçmiştir artık. Şu vakitten sonra hepimiz alimünyum folyolara sarınıp Mars'a koloni de kursak yine inanmayacaklar. Artık her şeyi bir kenara bırakıp bu durumu nasıl avantaja çevireceğimize konsantre olmamız lazım..." Proje kapsamında başta kıyı şeridi olmak üzere ülke genelinde motorlu taşıt kullanımının kademeli olarak kaldırılarak onun yerine deve ile ulaşım kültürünün teşvik edileceğini belirten Bakanlık müsteşarı, bu sayede hem petrol giderlerinde ciddi bir tasarrufa gidileceğine hem de ülkemizi ziyaret eden turistlerin beklentilerine sağlıklı bir yanıt verileceğine dikkat çekti.  Omyürek, ilk etapta Suudi Arabistan ve Katar'dan 70.000 deve ithal edileceğini, feslerin ise açılacak ihaleyle Türkiye'de üretileceğini açıklarken, son olarak şunları kaydetti:     "Oradan 'neymiş ya bu twitter'ın bile yasaklandığı ülke' diyen Avrupalısı, Amerikalısı merak edip gelecek buraya. E haliyle bu adam deve görmek isteyecek, fes görmek isteyecek. Sen tutup da bunlara normal araba, bildiğin kot tişört falan giyen insan gösterirsen olmaz artık. Müşteride bir hayalkırılığı olur ister istemez. Onun yerine kafasında canlandırdığı gibi bir Ortadoğu emirliği bulması lazım. Misal deveyle resim çektirecek, sonra o resmi twitter hesabından paylaşıp altına da 'Arkadaşım Ahmad'a merhaba deyin. Ayrıca bu tweet'i Türkiye'den atıyorum. Sultan'ın adamları bi yakalasalar kolumu falan keserler. Cool huh :)' diye yazıp hava atacak. İcabında memleketine dönüşte kahramanlar gibi karşılanacak. Bundan güzel bir tanıtım olabilir mi?"