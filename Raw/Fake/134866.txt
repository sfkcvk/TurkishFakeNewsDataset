İçişleri Bakanlığı, Tatil Süresince İstanbul İçin Fazlalık Olduğu Tespit Edilen Yaklaşık 6 Milyon Kişiyi Afyon'un Sandıklı İlçesi'ne Yerleştirmeye Hazırlanıyor Bayram tatili nedeniyle şehir dışına çıkan yaklaşık 6 milyon İstanbullunun yokluğunda şehirdeki ortalama yaşam standardının insani boyutlara yaklaştığını tespit eden İçişleri Bakanlığı, söz konusu vatandaşların belirlenerek kademeli bir şekilde Afyon'un Sandıklı İlçesi'ne yerleştirilmeleri için gerekli altyapı hazırlıklarına başladı. Konuyla ilgili olarak Bakanlıktan yapılan açıklamada, "Nasıl olsa ilk fırsatta tekrar toplu halde şehri terk edecekler. Zaten neredeyse hiçbirisi gönüllü olarak da dönmüyor İstanbul'a. En iyisi ne onlar yorulsun, ne biz yolda ölüp kalanlarla uğraşalım. Herkes için en doğrusu bu.." ifadelerine yer verilirken, bu vatandaşların tatil yerlerinde yarattıkları izdihamı önlemek için toplu halde Sandıklı'yı terk etmelerine izin verilmeyeceğinin de altı çizildi. İçişleri Bakanlığı'nda bu sabah düzenlenen bir basın toplantısıyla projenin detaylarını paylaşan Bakanlık Müsteşarı Atakan Şensöylemez, "Son 5 senedir kurum olarak takip ediyoruz, tam bir rakam vermek gerekirse 5 milyon 847 bin, yuvarlak hesap 6 milyon kadar vatandaşımız her bayram tatilinde adeta toplu halde hareket ediyorlar. Bunlar İstanbul'dan gidince şehir bir kendine geliyor, rahatlıyor ama bu sefer de gittikleri yerde trafik, kalabalık keşmekeş oluyor. Yapılan edilen yeni bir şey de yok. Bi oraya, hooop hep beraber buraya. Yolda sapır sapır ölenlerin hesabını da biz tutuyoruz. Kimse buna mecbur değil" diyerek, söz konusu vatandaşların ortalarda bir yerde sabit durmaları halinde bütün problemin çözüleceğini vurguladı. Şensöylemez, proje sayesinde turizm bölgelerinin de rahatlayacağını ifade ederek şöyle devam etti: "Zaten bakıyoruz bu vatandaşlarımız gittikleri yerde de kalabalıktan şikayet ediyorlar. Yok Bodrum bitmiş, vay Marmaris amele dolmuş. Bunlar hep bizim kulağımıza geliyor. Sanırsın kendisi 80 yıllık Kemerli, Dalamanlı. Böyle çok afedersiniz yani çekirge sürüsü gibi çökerseniz biter tabii her yer. O yüzden proje kapsamında Sandıklı'ya yerleştirilecek vatandaşlarımızın zaruri haller dışında toplu halde ilçeyi terk etmelerine de izin vermeyeceğiz. Bir seferde en fazla 5 kişi. Hiç değilse bitecekse de Sandıklı bitsin bundan sonra. Yazık günah o mis gibi sahillere..." Proje için stratejik konumu nedeniyle Sandıklı'nın seçildiğini belirten İçişleri Bakanlığı Müsteşarı Atakan Şensöylemez, "Bu vatandaşlarımızı tek tek İstanbul'daki evlerinden almak meşakkatli bir iş olmasının yanında nerden baksanız kaynak israfı. Gördüğümüz kadarıyla tatile giden neredeyse her İstanbullunun yolu nasılsa bir şekilde bu ilçemizden geçiyor. O yolda çevirme yapıp sırf 34 plakalı araçlarda bulunan vatandaşlarımızı toplasak bile en geç 2 yıl içinde bu 6 milyon kişinin tamamını Sandıklı'ya yerleştirebileceğimizi öngörüyoruz" derken, ilçenin bu kadar nüfusu kaldırıp kaldırmayacağı yönündeki bir soruyu ise şöyle yanıtladı: "Onunla ilgili olarak da TOKİ'yle eşgüdüm içerisinde yürüteceğimiz bazı toplu konut projelerimiz olacak. Ha o zamana yetişir yetişmez şimdiden kesin bir şey söyleyemiyoruz ama yani en kötü durumda bile bu vatandaşlarımıza İstanbul'dakine denk bir yaşam kalitesi sunacağımızdan kimsenin kuşkusu olmasın. Tabii bunca insanın ıvırı kıvırı ilk başta illa ki bi zorlayacak, ilk etapta kuşkusuz bi şişme süreci yaşanacak, bunlar doğru... Ancak bu şirin ilçemizin de zamanla açma yapacağına, oturacağına dair inancımız tam..."