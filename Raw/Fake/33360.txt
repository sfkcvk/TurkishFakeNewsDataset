48 Yıldır  Aynı Evde Kalan Mühendisler: "Ayrı Eve Çıkmayı Hiç Düşünmedik" 1961 yılında henüz üniversite öğrencisiyken tanışıp beraber eve çıkan 8 makina mühendisi, ufak tefek kaprislerle evden ayrılan zamane öğrencilerine adeta ders veriyorlar.
 
Şu an 65 ine merdiven dayamış bulunan İTÜ Makine Mühendisliği Bölümü mezunları 48 yıldır aynı evde beraber kalıyorlar. Öğrencilik yıllarında 8 kişiyle başladıkları bu yolculuk darbe dönemlerinde 25 kişiye kadar çıkmış. Aralarından bazılarının Hakkın Rahmeti'ne kavuşması ile sayıları şu anda 5'e kadar düşmüş olsa da, onlar ev arkadaşlığını sonuna kadar götürmeye kararlı...
 
Herkese örnek olması gereken bu ev arkadaşlığının yaşayan en kıdemli üyesi Mahmut İnan (67) Zaytung'a özel olarak yaptığı açıklamada “İlk başlarda birbirimize alışmamız çok kolay olmadı ama zıtlıklarımızla değil ortak yönlerimizle yaşamayı çabuk öğrendik. Mesela hepimiz ihaleli batağı çok severiz, kaybeden çay falan demler, oralet yapar. 2 hafta öncede aramıza yeni bir eleman aldık, o da İTÜ Endüstri'de okuyor, ondan bile çok şey öğrendik. Misal, biz bugüne kadar hiç boş bira şişesi biriktirmeyi düşünmemiştik, geçen gün başladık toplamaya. Tepelerine minder koyup oturuyoz. Bi de PES'siz ev olmaz diyor, para toplayıp onu da alacaz heralde"" dedi.
 
Neden bugüne kadar evlenmedikleri sorusuna, yılların eskitemediği ""İTÜ Makinede 10 erkeğe 1 erkek düşüyormuş"" espirisini aynı anda yaparak yanıt veren 5 eski dost, bu neşeli anın ardından birbirlerine sıkı sıkı sarıldılar. İzlerken bizim de gözyaşlarımızı tutamadığımız bu duygusal sarılma aradan 20 dakika geçmesine rağmen bitmeyince biz de bu ihtiyar kurtları daha fazla rahatsız etmemek için usulca evden çıktık. Biz evden çıkarken yılların birikimini birbirlerine sarılarak gidermeye devam ediyorlardı...