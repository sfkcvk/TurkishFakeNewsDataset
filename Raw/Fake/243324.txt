Başbakan Erdoğan: ''Tamam itidal çağrısı yapayım da hala bizim tape'leri konuşanlar var, onları napıcaz?'' Türk siyasi ikliminde ve sokaklarda gerilim gitgide yükselirken, kamuoyunun itidal beklentisine Başbakan Erdoğan Batman'dan yanıt verdi. Ülke genelinde huzur ve sükunet isteyenlere 30 Mart'taki seçimleri işaret eden Tayyip Erdoğan, "Şimdi de neymiş; Başbakan toplumu germesinmiş, nefret dili kullanamasınmış. İyi... Oldu... Milleti yatıştıralım da, sabahtan akşama kadar bizim tapelerimizi konuşsun, benim seçmenimin kafasını karıştırsın di mi? Yok yaa... Kimse kusura bakmasın, bu kardeşiniz bu oyuna gelmez...'" şeklindeki sözleriyle, geri adım atmayacağını vurguladı. Seçmenlere AK Parti seçim otobüsünün üzerinden seslenen Recep Tayyip Erdoğan, Batmanlılar'a İstanbul'da yapılacak 3. köprü hakkında detaylar vererek  sözlerine başladı. ''Şimdi görüyorsunuz, bunlar bu köprüyü yapmamızı da istemiyorlar. Sevgili Batmanlılar, siz 3. köprüyü istiyor musunuz?'' diyerek kalabalığa seslenen AK Parti Genel Başkanı, gelen ''Eveeet'' cevabından duyduğu memnuniyetle sözlerine şöyle devam etti: "Şimdi bazıları diyorlar ki 'bu nasıl Başbakan, sürekli provoke edici açıklamalar yapıyor, hayatını kaybeden gencin babası bile bundan daha aklı başında konuşuyor' falan filan. Ben de onlara soruyorum, gerginlik azalınca ne olacak? Huzur ortamı kimlerin işine geliyor? Siz kimin maşasısınız? Ama bunlaaar cevap veremezler değerli Batmanlı kardeşlerim... Hadi diyelim sağduyulu davrandım, gerilimi azalttım. Oğlanla benim o montaj tape çıkalı 18 gün olmuş, hala bunu konuşanlar var. Onu napıcaz? Ben bağırmayı bırakınca onlar da susacak mı? Sadece konuşsalar gene neyse ama arada kulağıma geliyor 'bu Başbakan 18 gündür niye kayıtların montaj olduğunu ispatlayacak bi tane belge ortaya koymadı? Halbuki 1 günlük iş...' diye abuk subuk laflar ediyorlar. Şimdi elinizi vicdanınıza koyun söyleyin, ben bunları mı itidale çağıracağım? Bu soruyu bugün 3 kişi soruyorsa, ortalık bi sakinleşse Allah bilir kaç kişinin aklına gelecek aynı soru. Bizim anlayışımızda böyle çirkin sorular soran zihniyete yer yok. Gerekirse günde 20 kere alevi-sünni-paralel-terörist derim yine bunlara müsaade etmem..." Kendisini dinlemeye gelen kalabalıkta tansiyonun bir nebze düşmesi üzerine sesinin tonunu artıran Erdoğan, bir süre "bunlaaaaar, onlaaaaar, biiiiiiz ve eyyy"le başlayan cümleler kurarak kontrolü tekrar ele aldı. Kalabalıktan gelen "Dünyaa lideri", "yedirmeyiz", "kefenim nerde lan benim?" sloganları Başbakan'ın keyfini tekrar yerine getirirken, itidal ve sağduyu isteyenlere de şu sözlerle seslendi: ''Biliyorsunuz bu Pensilvenya da çok sakin bir yer. Bu çağrıların arkasında kimler var sizler de anladınız sanıyorum. Ancak biz bunlara musade etmeyeceğiz. Onlara diyeceğiz ki: Eyy kavga gürültü gerginlik istemeyen zihniyet, buyur Kapıkule orada. Nereye istersen git? Seni tutan yok ki. İstersen Norveç'e git!'' Batmanlılar'dan gelen "Türkiye İsviçre olmayacak!", "Çıldırt bizi, delirt bizi, tımarhaneye çevir memleketi" tezahuratlarına "inşallah sizlerin desteğiyle hepsi birden olacak değerli kardeşlerim" diyerek yanıt veren Başbakan Erdoğan; Cemaat, Kılıçdaroğlu, MHP, BDP, cemaat, iş dünyası, medya, Amerika, Rusya, İran, Suriye, Berkin Elvan ve son olarak tekrar cemaate de bir süre saydırdıktan sonra miting alanını omuzlar üzerinde terketti.