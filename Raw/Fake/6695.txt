Türkiye'den 21 Milyar Dolarlık Tazminat Talep Eden Uzan Kardeşler: "Mesele Para Değil..." Uzan kardeşler ve Türkiye Cumhuriyeti arasında 2006'dan beri devam eden 21 milyar dolarlık Libananco Davası'nda sona yaklaşılırken, tüm gözler duruşmaların yapıldığı Paris'e çevrildi. Son aşamasında olan davaya katılmak için Paris'te bir araya gelen Hakan ve Cem Uzan'ın "İnanın parasında değiliz, bize çok büyük ayıp edildi" şeklindeki açıklaması ise dinleyenleri şaşırttı.

 

Güney Kıbrıs merkezli Libananco şirketi, Uzan'lara aitken Enerji Bakanlığı tarafından el konulan Çukurova Elektrik ve Kepez Elektrik'in esas sahibi olduğunu iddia ediyor. Söz konusu şirketlere üsulsüz yöntemlerle el konulduğu gerekçesiyle Türkiye aleyhine Uluslararası Tahkim Mahkemesi'nde dava açan Libananco'nun davayı kazanması halinde, Türkiye'nin faiziyle birlikte 21.5 milyar dolar tutarında bir ceza ödemesi gündeme gelecek. Libananco'nun, Uzan'ların yakın adamları tarafından kurulan bir paravan şirket olduğu ise, Uzan'lar tarafından da inkar edilmiyor. 

 

Davayı izlemek üzere Paris'te olan Enerji Bakanlığı yetkilileri ise öncelike bu meselenin ülke içinde halledilmesi gereken bir konu olduğunu belirterek, olayın bu noktaya gelmesi nedeniyle Uzan kardeşleri suçladılar. Konuyla ilgili olarak basın mensuplarının sorularını yanıtlayan Bakanlık sözcüsü Ersin Özbükey, "Uzan'ların mallarına el koyma sürecinde hukuka aykırı dinleme yapmak, kanunları biraz esnetmek gibi hatalarımız olmuş olabilir ama yine de işin içine elin adamlarını karıştırmak Uzan kardeşlere yakışmadı. Biz neticede bir aileyiz, hep bu memleketin insanıyız. Kol kırılır yen içinde kalır, büyüklerimizden öyle gördük. Baştan bize bir telefon etseler, haber yollasalar oturur konuşur hani gerekirse özürümüzü de dilerdik. Böyle hemen uluslararası mahkemelerde dava açmalarını, ne yalan söyleyelim, biraz yadırgadık" diyerek ekledi: "Bu kadar kırıldıklarını inanın bilmiyorduk."

 Özbükey, davanın kaybedilmesi halinde ödenecek olan 21.5 milyar doların nasıl temin edileceği sorularını ise "Bir defa biz umudu kesmiş değiliz, Sayın Uzan'ların bir büyüklük yapıp şikayetlerini geri çekmeleri ihtimali üzerinde ciddi olarak duruyoruz. Hadi diyelim kaybettik davayı; dediğim gibi biz ülke olarak adeta büyük bir aile gibiyiz, elbirliğiyle gönül birliğiyle bu işin de altından kalkarız alimallah" şeklinde yanıtladı.   
   
  

Duruşmaların tamamlanmasının ardından Uzan cephesinde iyimser bir bekleyiş hakim. İkilinin yakın çevresinden alınan bilgiye göre, davayı kazanmaya kesin gözüyle bakan Uzan'lar, buradan gelecek parayla uygun bir arsa alıp, kendileri için orta büyüklükte bir ülke kurarak emeklilik günlerinin tadını çıkarmayı planlıyorlar.