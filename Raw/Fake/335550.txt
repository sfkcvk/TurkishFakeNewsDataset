Beklediği Çıkışı 3 Yıldır Yapamayan Grup, Youtube'daki Tüm Videolarının Altına ''N'olur sizi kimse keşfetmesin'' Yazan Gencin Evini Bastı... 3 yıl önce kurulan Kadıköy'lü İndie Rock Grubu 'Bi Ara Rakı Balık Yapalım', Youtube'a yükledikleri son şarkının da 1 ayda 4200 izlenmede kalmasının ardından öfkesini hayranlarından çıkardı. Grup, kendilerini ilk çıktıkları günden beri takip eden ve bugüne kadar Youtube'a yükledikleri 34 videonun tamamının altına "Harikasınız ya! Nolur sizi kimse keşfetmesin, hep bizim olun" yazan üniversite öğrencisi Ozan Uysaldı(21)'nın Erenköy'deki evini bastı.  Öfkeli grup elemanları tarafından evinin önünde çeşitli enstürmanlarla meydan dayağı atılan genç, feryatlarına yetişen komşuların araya girmesiyle canını güçlükle kurtarırken, gitarını Uysaldı'nın sırtında kıran basçı Murat Çekenoğlu bu enstrümanı son kez hayırlı bir iş için kulllandığını ifade etti. "Senin yüzünden müziği bırakıyorum. Kimse keşfetmedi bizi mutlu musun şom ağızlı p.venk!" şeklinde bağırarak olay yerinden uzaklaşan Çekenoğlu'nun ardından konuşan grubun solisti Özge İşbiler ise 'Bi Ara Rakı Balık Yapalım'ın son performansını az önce gerçekleştirerek dağıldığını açıkladı. Tüm çabalarına rağmen 3 yıldır bekledikleri çıkışı bir türlü yapamadıklarını ve en fazla 11.000 izlenmeye ulaşabildiklerini belirten İşbiler, "Başta hoşumuza gidiyordu bizi böyle sahiplenmesi. İleride ünlü olunca 'böyle de manyak bir tip vardı' diye hoş bir hatıra olarak birbirimize anlatır güleriz diyorduk ama işler beklediğimiz gibi gitmedi. Şarkılarımız dinlenmeyip bizi hakikaten de kimse keşfetmeyince bir noktadan sonra bunun duası kabul olmuş gibi gelmeye başladı. 1 değil 5 değil, 34 videonun hepsine aynı şeyleri yazdı çünkü dangalak. Cenabı hak bi yerden sonra duydu sesini kesin" sözleriyle başarısızlığın sorumlusu olarak Ozan Uysaldı'yı işaret etti.  "Kimse keşfetmesinmiş. Taş mı yiyelim lan biz? Sanki ekmeğimizi o veriyor s.k kafalı." diyen baterist Uğur Eğirbaş ise müzik kariyerine başka bir grupla devam edeceğini açıklayarak ekledi: "Grubun adını bilerek söylemiyorum ki bu sefer bulamasın beni. Yeni grubun videolarının altında da görürüsem yemin ederim kimse elimden alamaz çünkü. Çeker vururum..."