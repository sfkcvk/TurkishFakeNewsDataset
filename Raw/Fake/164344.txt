Yine Art Arda Fantastik Beyanatlara İmza Atan AKP Kurmaylarının Tam Olarak Hangi Gündemi Değiştirmeye Çalıştıkları Gizemini Koruyor AKP Genel Başkan Yardımcısı ve Hükümet Sözcüsü Hüseyin Çelik'in başlattığı gençliğe hitabe tartışmasının ardından, Başbakan'ın Paul Auster ile girdiği polemik ve "dindar bir gençlik yetiştirmek istiyoruz" şeklindeki çıkışı Türkiye'de bir kez daha gerçek gündemin değişitirildiği yönündeki şüpheleri artırdı. Değiştirilmek istenen gündemin şu an için tam olarak ne olduğu halen belirsizliğini korurken, konu hakkında bir açıklama yapan Türkiye Gazeteciler Cemiyeti Başkanı Hulusi Mertkal "Henüz elimizde somut bir sonuç yok ancak gazetecilik hislerimiz bize saklanılmaya çalışılan önemli bir gündem maddesi olduğunu söylüyor." şeklindeki sözleriyle araştırmalarını sürdürdüklerini belirtti.
 
Önceki dönemlerde akaryakıt zammı, yargının skandal bir kararı, Başbakan'ın sağlık durumu ya da dış politikada yaşanan bir hüsran sonrası hükümet cephesinden gelen çok sayıdaki anlamsız çıkışa ve gündemin değiştirilmesine alışkın olan Türkiye, son zamanlarda verilen beyanatların ardından gerçek gündemin ne olduğunu bulabilmek için birkaç gündür yoğun çaba sarfediyor.
 
Konu hakkındaki görüşlerini ve deneyimlerini aktarmak için mikrofonların başına geçen yılların usta gazetecisi Hulusi Mertkal, son olarak AK Parti Genel Başkan Yardımcısı Bülent Gedikli'nin Paul Auster'in Ergenekoncu olduğunu iddia etmesiyle birlikte artık herkesten saklanan bir gündemin varlığından emin olduğunu dile getirdi. "Mutlaka bir şeyler olmalı. Belki çok büyük bir olay ya da gizlenmeye çalışılan ufak bir kabahat" diyen Mertkal, "Bilemiyorum ama kesin bir pislik var, yoksa koca koca insanların çıkıp böyle şeyler söylemesi çok saçma" sözleriyle yaşadığı şaşkınlığını gözler önüne serdi.
 
Mertkal, basın kuruluşlarındaki muhabir arkadaşların konuyla özel olarak ilgilendiğini vurguladığı konuşmasında "Başta çok endişelenmedik, en fazla yine bir akaryakıt zammı falan gelmiştir diye düşündük ama galiba bu sefer durum çok daha vahim." sözlerine yer verirken, gerçek gündemi bulmak konusunda yaşadıkları çaresizliği şu sözlerle anlattı:
 
"Ortada neler dönüyor, herhangi bir fikrimiz yok şu an. Hüseyin Çelik'in açıklamaları gelince, 'Acaba' diyerek ne oluyor bitiyor daha bir dikkat kesildik. Ardından, Başbakan'ın 'Dindar olmasınlar da tinerci mi olsunlar' açıklaması geldi. E tabii haliyle iyice işkillendik; hemen Resmi Gazete'yi açıp satır satır okuduk. Kesin bir yasa masa değişmiş, usul usul, sessizce yürürlüğe girmiş olmalıydı ama yok yani. Orayı da ellememişler. E sonra malumunuz, Paul Auster polemiği gelince, bu sefer Amerika'yla bir durum var falan sandık lakin o da yok. Orası da temiz. Şimdi geriye iki seçenek kalıyor, ya hükümetimizin psikolojik durumu şu an çok iyi değil ya da insanların sürekli kardan, kıştan, soğuk havalardan konuşmasın onlar da çok sıkılmışlar. Belki o yüzden gündemi değiştiriyolar. Aklımıza da başka bir şey gelmiyor inanın..."
 
Başbakan'ın ve çalışma arkadaşlarının son açıklamaları tüm kamuoyunda kafa karışıklığına neden olurken, sokaktaki vatandaşın ise işin perde arkasında neler olabileceğine dair farklı görüşleri var:
 

 : Bence çoktan Suriye'ye savaş açtık ama bu bizden saklanıyor. Öyleyse savaş pek iyi gitmiyor olabilir. Korkuyorum...
 
 : Kesin bunların altında bir şey var. Olması lazım yani. Aksi takdirde bu açıklamalarında ciddi oldukları anlamına gelir ki, o daha vahim bir durum bence. Böyle olmadığına inanmak istiyorum... 
 
 : Bu açıklamalardan önce Erol Köse'nin yine birilerine twitter'dan salladığı konuşuluyordu. Şimdi kimse o konudan bahsetmiyor. Hükümetin Erol Köse'yi sindirme hamlesi olarak görüyorum ben bunu. Eğer öyleyse cidden, ellerine sağlık...
 
 : Buradan tüm Türkiye'den ve AKP Hükümeti'nden özürdilerim. Biliyorum, bunlar hep ben kız arkadaşımdan ayrıldım diye oldu ancak niye anlamak istemiyorsunuz, ben gayet iyiyim. Kimsenin bana iyi davranmasına, onu unutturmasına ihtiyacım yok tamam mı?
 
 : Bir saniye... Melih... Melih Gökçek, biri hemen Melih Gökçek napıyor bakmaya gitsin.. Çabuk olun...