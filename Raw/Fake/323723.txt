Tutuklu Yargılanan FETÖ Sanıklarını, Üst Düzey Bir AK Parti'li Aileye Damat Olma Vaadiyle Dolandıran Çete Çökertildi... Ankara Emniyeti Asayiş Şube Ekipleri'nin bugün gerçekleştiridiği operasyonla büyük bir dolandırıcılık çetesi çökertildi. Tutuklu yargılanan FETÖ sanıklarının ailelerine ulaşarak "Tanıdık, eli yüzü düzgün, hanım bir AKP'li yetkili kızı var. Bizi görürseniz sizin oğlana ayarlarız." vaadiyle tahliye umudu vererek dolandıran 6 kişilik çete, görücü kılığına giren Asayiş Şube ekipleri tarafından kıskıvrak yakalandı. Geçtiğimiz hafta gelen bir ihbar üzerine teknik takibe alınan çeteyle irtibata geçen Asayip Şube ekipleri, bir akrabalarının FETÖ'den tutuklu yargılandığını, istenen parayı ödemeye hazır olduklarını ancak öncelikle kızı da görmek istediklerini söyleyerek dolandırıcılardan randevu aldılar.    FETÖ sanığı yakını olduğunu zannettikleri Asayiş Şube ekiplerini, AK Parti MKYK üyelerinden birinin kızı olduğunu iddia ettikleri bir başka çete üyesini göstermek üzere akşam iftara Yenimahalle'de bir eve davet eden dolandırıcılar, çiçek ve tatlının yanında yüz görümlüğü adı altından polisten 50.000 TL'lik nakit parayı da beraberlerinde getirmesini istediler.   Görücü kılığına giren Asayiş Şube ekipleri, kendilerine tarif edilen adreste dolandırıcılarla buluşup birlikte iftar yaptıktan sonra, kahve faslında kızı beğendiklerini söyleyerek ön ödemeyi hemen yapmak istediler. Dolandırıcıların parayı aldığı anda eve yapılan baskınla 6 çete üyesi kıskıvrak yakalanırken, zanlılar emniyetteki ilk sorgularında suçlarını itiraf ettiler.   Başarılı operasyonun ardından bir basın toplantısı düzenleyen Asayiş Şube Müdürü Zafer Eyrilmez, "Şu ana kadar tespit edebildiğimiz kadarıyla bu şekilde 14 aileti tahliye vaadiye dolandırmışlar." derken, vatandaşları umut tacirlerine karşı uyanık olmaya çağırdı.