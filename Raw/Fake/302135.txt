Erdoğan'ı ABD'de Karşılayan Üst Düzey Onbaşının Kimliği Netleşiyor: ''Dedesi iç savaşta muazzam kahramanlıklar yapmış...'' Cumhurbaşkanı Recep Tayyip Erdoğan’ı ABD’de bir onbaşının karşıladığı haberi Türkiye’de geniş yankı buldu. Sosyal medyada genel olarak ‘’Koskoca Cumhurbaşkanı’nı onbaşı mı karşılamış?’’ görüşü hakimken, tartışmalara ilk yanıt Erdoğan ile birlikte orada bulunan Mevlüt Çavuşoğlu’ndan geldi: ‘’Çok farklı, bambaşka bir onbaşı kendisi…’’ Karşılamada bir onbaşı ve kendisine bağlı 10 asker ile birlikte bulunan Mevlüt Çavuşoğlu, basında yer alan haberlere istinaden bir açıklama yaptı. Cumhurbaşkanı’nı karşılayan onbaşının 'öyle böyle bir onbaşı' olmadığını söyleyen Çavuşoğlu; ‘’Biz uçağı beklerken kendisi ile orada sohbet etme fırsatım oldu, iyi bir hatip ve müthiş bir insan. Son derece de soylu bir aileden geliyor… Bunun dedesi, Amerikan İç Savaşı'nda muazzam işler başarmış…’’ diyerek basında ve sosyal medyada yer alan haberlerin karalama maksatlı olduğunu vurguladı. Onbaşının bahsedildiği gibi kendilerini karşılayıp gitmediğini, gezi boyunca kendilerine eşlik etmeye devam ettiğini sözlerine ekleyen Çavuşoğlu, askerin bu anlamda gerçek bir dava adamı olduğunu da ifade etti. “Kendisi Sayın Cumhurbaşkanımızı karşılamaya adeta koşarak, coşkuyla geldiğini bana iletti. ‘’Jonathan, karşılama var gider misin?' dediklerinde hemen atlamış. 'Karargahta mı dursaydım abi? Mis gibi dışarı işi, tabi yaparım' dedi bana” sözleriyle, onbaşının Cumhurbaşkanı’nı karşılamadaki kararlı tutumuna da vurgu yapan Çavuşoğlu, konuşmasını şu sözlerle sonlandırdı: “Zaten bunların ordu sistemi bizdekinden farklı arkadaşlar.  ‘Corporal’ diyorlar. Bizdeki tuğgenerale denk geliyor olabilir. Ona tam bi bakmam lazım İngilizcesine, belki tüm de olabilir. Karıştırıyorum ben onları hep. Tüm şimdi tümendi di mi? Tuğ o zaman ya, tamam.’’