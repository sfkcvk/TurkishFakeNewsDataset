Her Seçimde Aynı Oyu Alan CHP'den 65 Yaş Üstü Seçmenlerine Yakın Markaj: ''2019'a kadar kimse ölmeyecek...'' Son yıllarda girdiği her seçimde %25 oy alan ve bir türlü yeni seçmen kazanamayan CHP'de, en azından eldeki seçmenleri 2019'a kadar korumak için düğmeye basıldı. 2019 yılına kadar tek bir CHP seçmeninin bile ölmemesi için teyakkuz haline geçen ve özellikle 65 yaş üstü seçmenini yakın markaja alan parti, sağlıklı yaşam seferberliği ilan etti. 
 
 Vakit kaybetmeden 1 Kasım seçimlerini değerlendiren ve bir sonraki seçim için kolları sıvayan CHP, oylarını kayda değer bir şeklide artıramadığını kabul ederek hiç değilse eldeki seçmeni muhafaza etmek için düğmeye bastı. CHP İstanbul İl Başkanı Nafiz Yunak, özellikle 60 yaş üstü seçmenlerinin bundan sonra çok dikkatli olması gerektiğini belirtirken, şu ifadeleri kullandı: "Gördüğünüz gibi İl Başkanlığı'mızın bu katını tamamen 60 yaş üstü seçmenlerimize ayırdık. Doktorlarımız burada, fizik tedavi ekibimiz burada, sıcak su torbalarımız ve 24 saat açık Halk TV'mizle evlerinden daha da güzel her şey. Çok kritik yaşlar bunlar; Allah muhafaza ufak bir dikkatsizliğin sonu pat diye toprakta biter. O yüzden güçlü olacağız, kendimize iyi bakacağız ve 2019'a kadar yaşayıp %25'imize sahip çıkacağız..." Partililere yaptığı konuşma boyunca sık sık "Necmi dede... Dedecim o camdan uzaklaş bakalım, hadi canım benim. Üşütücen ama lütfen" gibi uyarılarda bulunan deneyimli siyasetçi, ayrıca parti binasındaki ecza dolabını da işaret ederek, her türlü ilacı depoladıklarını kaydetti. "Herkesin ilacı burada bak buyrun, kim ne kullanıyor, kim ne içecek gün gün, saat saat yazdık. Bakırköy, Kadıköy iyi dinle burayı. Her gün gelip içeceksiniz bunları, öyle yağma yok" diyerek, yaşı ilerlemiş CHP'lilere net mesajlar veren Nafiz Yunak, bundan böyle her sabah 6'da düzenli olarak yürüyüş yapacaklarını da vurguladı. CHP'lilerin üreme konusunda maalesef diğer partileri yakalayamadığını da samimiyetle ifade eden Yunak, son olarak şunları kaydetti:  
 
"Geçen sene doğan CHP'li bebek adedi 73.456... Ölen CHP seçmeni 197.245... Allah rahmet eylesin ama bu böyle olmaz. İnsaf. CHP bu ülkenin birleştirici gücüdür, elimizi taşın altına sokucaz. Son seçimde bizzat ben kendi bölgemde sandık başında 3 yaşlımıza suni teneffüs yaptım. Gocunmadım. Gocunmam..."