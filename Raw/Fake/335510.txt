Rapor: Eski Sevgili Nihayet Geri Dönmeyi Ciddi Ciddi Düşünecek Kadar Çaresiz Durumda... İki yıl önce ayrıldığı eski sevgilisinin bir gün mutlaka geri döneceğine inanan Ceren Gülyaz(27)'a beklediği haber bu akşam saatlerinde ulaştı. Ayrılığın ardından ilişki denemeleri hüsranla sonuçlanan ve iş hayatında da sıkıntılı günler yaşayan eski sevgilinin, nihayet Gülyaz'a geri dönmeyi düşünecek kadar çaresiz durumda olduğunu belirten kaynaklar, bu yakınlarda instagram üzerinden gelecek bir takip isteğine kesin gözüyle bakıyor. Önder Bulamacı - Ceren Gülyaz çifti, yaklaşık 3 yıl süren sorunlu bir ilişkinin ardından iki yıl kadar önce ayrılık kararı almıştı. Daha ziyade Önder Bulamacı(28)'e ait olan ayrılık kararını bir türlü içine sindiremeyen ve geçtiğimiz iki yılı sırasıyla öfke - umut - sallamıyor gibi yapma - tekrar öfke - tekrar umut - tekrar sallamıyor gibi yapma döngüsü içinde geçiren Gülyaz, bu süreç içerisinde sık sık dile getirdiği "Görürsünüz bak o eşşek giib geri dönecek bana" kehanetiyle yakın çevresinin kafasını ütülemekten de bir an olsun vazgeçmemişti. Ayrılık süresince de ortak arkadaşlar ve stalk vasıtasyıla eski sevgilisinin hayatını yakından takip eden azimli genç kadının beklediği mutlu haberse nihayet bu akşam saatlerinde geldi. Bulamacı'nın kuzeni ve ilişki boyunca Gülyaz'ın en önemli destekçilerinden biri olan Zeynep Çıralar'ın whatsapp'tan bildirdiğine göre, bu öğleden sonra 'Ceren napıyor ya konuşuyor musunuz hiç?' şeklinde kendisini sorduğunu öğrenen Gülyaz cephesinde yüzler gülerken, genç kadın basına yaptığı açıklamada 'Geçen ay falımda da çıkmıştı, zaten 2 gün önce rüyasını da görmüştüm ben' ifadelerine yer verdi.  Fake hesapla takip ettiği Bulamacı'nın instagram hesabından edindiği izlenime göre eski sevgilisinin en az 4 aydır hayatında kimse olmadığını ve bir süredir de oldukça keyifsiz olduğunu işaret eden Ceren Gülyaz, "Eee kim çeker onu? Ceren çeker tabii. 3 yıl çekti ne de olsa eşşek Ceren. Neyse bi dönsün de fitil fitil getircem ben hepsini" sözleriyle gelişmenin kendisi için sürpriz olmadığını dile getirdi. Önder Bulamacı'ya yakın kaynaklar da gencin hayatının bir süredir her anlamda dibe doğru çöktüğünü doğrularlarken, "Epeydir peşinden koştuğu bi kız vardı ama o iş olmadı, kızın sevgilisi varmış. Bu ara şirkette de ağzına s.çıyolar. Düşün yani Ceren'le o boktan ilişkilerine dönmeyi düşünecek kadar çaresiz halde çocuk" sözleriyle Bulamacı'nın yalnızlık, mutsuzluk ve abazalık derecesine işaret ettiler.  Haber yayına hazırlandığı sırada ortada henüz bir takip isteği ya da mesaj olmamasına karşın, uzmanlar en köü ihtimalle Bulamacı'nın gecenin ilerleyen saatlerinde Ceren Gülyaz tarafından yayınlanacak bir story'e genç kadının göreceğini bile bile bakacağına kesin gözüyle bakıyorlar. Gelişmelerle tekrar sizlerle olacağız...