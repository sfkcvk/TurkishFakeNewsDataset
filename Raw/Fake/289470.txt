''O iş'' Yine Bayram Sonrasına Kaldı... 9 günlük tatilin resmileşmesinin ardından nefeslerin tutulduğu Türkiye'de yapılması gereken tüm işler için ''Hele şu tatil bi geçsin de..'' fikrinde birleşilirken, çok acil olarak  yetişmesi gereken "O iş" yine bayram sonrasına kaldı. Dev tatil öncesi son iş gününü yaşayan Türkiye, adeta sermiş durumda. Kamu kurumları başta olmak üzere ülkenin her yerinde bugün işe giden çalışanlar ellerine gelen her işi "Bayramdan sonra bakılır yaee" nidalarıyla kenara ayırıyor. Çalışma ve Sosyal Güvenlik Bakanlığı'nın tespitlerine göre toplamda 254.000 firmada 2 milyona yakın çalışan Facebook, Twitter, Instagram, gazeteler ve forumları taramalarının ardından günü boş Excel hücrelerine bakarak bitirmenin peşinde... Çalışma Bakanlığı adına çok kısa bir açıklama yapan Bakanlık Müsteşarı Hakkı Onlak, ''Beyler, öğleden sonrası için izin aldım. Malum bayram öncesi, trafik çok olur. O yüzden sorularınızı alamıycam'' derken, şu ana dek ellerine ulaşan verilere göre iş verimlilik oranının son 25 yılın en düşük seviyesine gerilemiş olduğunu itiraf etti. ''Yani tabii daha önce de 9 günlük tatil oldu ama bu sene artık iyice kimsenin içinden iş yapmak gelmiyor. Zorlamayla da olacak şey değil, ne bileyim. Olmayınca da olmuyor işte, amaaan...'' ifadelerini kullanan deneyimli müsteşar, ''Neyse ya, bana müsaade. Valla çok geç kaldım'' diyerek konuşmasını noktaladı. Yurt çapında kalabalık konvoylar halinde yollara dökülmek için son dakikaları sayan çalışanlar vakit geçirmek ve bir şekilde bu Cuma'yı da atlatmak için ellerinden geleni yaparken, ofislerde bazı yaşananlar ise şu şekilde oldu:  Sabah saatlerinden itibaren 11 kez çalan telefon ofis çalışanlarının ortak kararıyla fişten söküldü. Sakin ve huzurlu bir ortama kavuşan personel, masalarında saniye saymayı sürdürüyor.  Full konsantrasyonla solitare oynayan devlet memurlarından nihayet beklenen rekor geldi. Solitare'de olabilecek tüm kombinasyonları yıllar süren çabanın ardından bugünü bitiren çalışanlar coşku dolu kutlamalarla doyasıya eğleniyorlar.  Dubai menşeili firmanın Etiler'deki tek şubesi gelen tüm müşterilere "Sistem Bozuk" yanıtı vermesinin ardından motto haline gelen cümleyi pankart boyutunda bastırıp tabelasının üzerine astı.  Öğle yemeğinin ardından 9 günlük tatilden başka hiçbir şey düşünemez hale gelerek mesaiye şort mayoyla devam etmeye çalışan 2 kişi, üst yönetim tarafından uyarıldı.  Şirket çalışanları sabah saatlerinde topluca bayramlaşmalarının ardından yapacak bir şey bulamayıp öğleden sonra bu kez birbirlerinin masalarına bayram ziyareti gerçekleştirmeye başladı.  17 çalışanı olan firma, 17'nin 2'li kombinasyonları halinde dedikodu yaparak günü geçirmeye çalışıyor. Ajansta tatil havasına giremeyen tek isim Çaycı Burhan Özok. Özok, son olarak 4.parti Türk kahvelerini yaparken içlerine tükürmekten çekinmedi.