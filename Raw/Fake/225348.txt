800.000 Memurun Zorunlu İzne Çıkarıldığı ABD'de Candy Crush Ltd.Şti. İflasını Açıkladı Dün akşam saatlerinde kongredeki bütçe çalışmalarının çıkmaza girmesi üzerine kepenk kapatarak bazı memurların maaşlarını ödemeyeceğini açıklayan ABD'de gerilim tırmanıyor. Gelişmenin ardından yaklaşık 800.000 devlet memuru zorunlu izne çıkarılırken, krizin ilk kurbanı ise Candy Crush Ltd. Şti. oldu. Firmadan yapılan açıklamada, mesai saatleri boyunca birbirlerinden can isteyen devlet memurları olmaksızın sistemin sürdürülebilir olmadığı belirtilirken, zorunlu iznin ilk gününde yaşanan 80 Milyon Dolarlık zararın ardından iflasın borsaya duyurulduğu ilan edildi. ABD Kongresinde çıkan bütçe krizinin ardından ülkede 17 yıl aradan sonra devlet dairelerinin kapatılıp 800.000 devlet memurunun zorunlu izne çıkarılmasının yankıları sürüyor. Büyük bir ekonomik krize dönüşmesinden endişe edilen kepenk kapamanın ilk vurduğu firma ise, gelir kaynakları büyük ölçüde devlet memurlarına dayanan Candy Crush oldu. Yaşanan ilk iflas, başkent Washington’da da gündemin ilk sırasına yerleşirken, konuya ilişkin bir değerlendirmede bulunan Başkan Obama “Arkadaşlar, evet çok zor günlerden geçiyoruz ama unutmayalım ki atalarımız bu ülkeyi Facebook'suz, Candy Crush'sız, Bubble Witch Saga'sız kurdu. Gerçi düşününce bunlar olmadığı için can sıkıntısından da kurmuş olabilirler ülkeyi ama konumuz bu değil şimdi. Ayrıca zaten oyun da baymaya başlamıştı bence... 192. level'ı geçebilen var mı aranızda?” sözleriyle vatandaşları sabırlı olmaya çağırdı. Krizin ilk gününde devlet memurluğunun kalesi olan Washington’da bunlar yaşanırken, diğer eyaletlerdeki son gelişmeler ise şöyle: Times Square’de toplanan bir grup devlet memurunun bordrolarını yakmalarının ardından üzerinde "R.I.P (Allah rahmet eylesin)... Amerikan Memuru (1865-2013)" yazılı sembolik tabut taşımaları, gösterileri izleyen vatandaşlar arasında "Türkiye mi oluyoruz" telaşına neden oldu. Miami Valiliği'ne bağlı sözleşmeli olarak çalışan patenci kızların zorunlu izin nedeniyle memleketlerine gitmeleri bölgede yoğun protestolara yol açtı. Patencileri uğurlamak için Miami Şehirlerarası Terminal İşletmesi'nde (MAŞTİ) toplanan Miamililer gözyaşlarına boğuldu. Maaş alamadığı için cinnet geçiren Austin bölge şerifi Jerry Kowinski, Teksas Adliyesi’ni bastı. Adliye çalışanlarının da zorunlu izinde olması sayesinde bir facianın eşiğinden dönülürken; Kowinski, kendisini ikna etmek için olay yerine geitirlen annesi tarafından vurularak etkisiz hale getirildi.  Eyaletin en önemli şehri Los Angeles’da toplanan yaklaşık bin kişilik bir kafile, mevismlik işçi olmak için Colorado'ya doğru yürüyüşe geçti... Meksika sınırında bulunan gümrük memurlarının izne ayrılışında hüzün vardı. Uzun yıllardır birlikte mesai yaptıkları sınır kaçakçılarıyla son kez bir araya gelen memurlara, bugüne dek gösterdikleri özverili çalışmalar nedeniyle kaçakçılar tarafından plaketle ödüllendirildi. Kaçakçıların kendi aralarında topladığı 500.000 doları da yanlarına alan gümrük memurları, Meksika'ya iltica etmek üzere sınıra doğru yola çıktılar.