İstanbul'da Araçlarını Yayaların Üzerine Sürerek Eylem Yapan IŞİD Militanlarının, Eylemin Fark Edilmemesi Nedeniyle Vazgeçtikleri Ortaya Çıktı... Güvenlik güçlerinin bu akşam İstanbul Bağcılar ve Esenyurt'ta gerçekleştirdiği eş zamanlı operasyonlarda 14 IŞİD militanı sağ olarak ele geçirilirken, zanlıların bilgisayar ve cep telefonlarında yapılan incelemeler korkunç bir gerçeği de ortaya çıkardı. Ele geçirilen yazışmalar, IŞİD militanlarının en az 2 ay boyunca İstanbul'da çok sayıda "araçları yayaların üzerine sürme eylemi" gerçekleştirdiğini ancak eylemin fark edilmemesi nedeniyle pes ederek vazgeçtiklerini gösteriyor. Konuyla ilgili olarak akşam saatlerinde bir basın toplantısı düzenleyen İstanbul Emniyet Müdür Yardımcısı Selahattin Çaknak, öncelikle opeasyona katılan ekipleri tebrik ederken başta İstanbullular olmak üzere tüm Türkiye'ye de geçmiş olsun dileklerinde bulundu. Alınan önlemler sayesinde örgütün uzunca bir süredir Türkiye'de bombalı eylem gerçekleştiremediğini belirten Çaknak, "İlk bulgularımıza göre Avrupa'da yaptıkları gibi bizde de özellikle sivilleri hedef alan araçlı eylemler gerçekleştirmeye çalışmışlar. Aslına bakarsanız gerçekleştirmişler de ama İstanbul'da rutin bir durum olduğu için araya kaynamış hepsi. Biz dahil kimse fark etmemiş. Zaten sonra da vazgeçmişler" sözleriyle örgütün çözülüş sürecini aktardı. Örgüt militanlarının yazışmalarında ve bilgisayarlarda ele geçirilen dökümanlara göre en son geçtiğimiz hafta Ramazan'ın 2. günü İstanbul Eminönü'nde iftara yakın bir saatte sivillerin üzerine araç sürmek suretiyle eylem gerçekleştirildiğini belirten Çaknak, şöyle devam etti: "Vatandaşlarımız zaten alışık oldukları için çoğu hemen kendini bi yere atıp sonra hiçbir şey olmamış gibi yoluna devam etmiş. Sadece bir kişi darbe almış, o da şoför oruçlu heralde diye üzerine düşmeyip durumu polise bildirmemiş. Ondan önce çeşitli tarihlerde 20'ye yakın bu tarz eylem denemeleri olmuş ama trafik yoğunluğu yüzünden araçları yeteri hıza ulaşamadığı için çoğu zaten hiç gerçekleştirilememiş. Sadece 4 kez sivillerin üzerine araç sürmeyi başarmışlar. Onlarda da vatandaşımız ya bi arkadaşı şaka yapıyor sanmış ya da 'kesin taksici bu' diye bulaşmamış..." Zanlıların ifadelerinde, sivillerin üzerine araç süreyim derken yanlışlıkla bir kaç kez başka araçlara çarptıklarını ve çıkan kavgada levye ile çok büyük dayak yediklerini itiraf ettiklerini de sözlerine ekleyen Çaknak, vatandaşları bu süreçte biraz daha duyarlı olmaya çağırarak basın toplantısına son verdi:  "Eğer normal kaldırımda yürüyorken üzerinize doğru gelen bir araç varsa büyük ihtimalle taksicidir ama düşük olasılıkla IŞİD de olabilir o. Her iki durumda da direkt siz kendiniz adama dalmaya çalışmayın. Taksiciyse duraktaki arkadaşlarını çağırır, IŞİD'se de Allah muhafaza bomba falan olur üzerinde. Bize plakasını bildirin bi bakalım önce kimmiş neciymiş..."