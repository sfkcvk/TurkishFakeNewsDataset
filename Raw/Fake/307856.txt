Yıllık İznini Kayınpederin Yazlığında Geçiren Bir Damadın Daha Dramı Yürekleri Dağlıyor... Yıllık iznini ucuza getirmek için kayınpederinin Burhaniye'deki yazlığını tercih eden bir damat daha perişan oldu. İznin 1.haftası Sözcü al-denize gir-tavla oyna-mangal yak-rakı iç-Sözcü al kıskacında can çekişen talihsiz damat K.Ö'nün, kalan 10 günde de hemen hemen aynı şeyleri yapacağına ve boşanma pahasına da olsa bir daha tövbe o yazlığa adım atmayacağına kesin gözüyle bakılıyor... Talihsiz damat, tatilinin 8.gününün sabahında, yine ve yeniden Sözcü almak için gittiği yazlığın büfesinde, basının sorularını yanıtladı. Daha önce benzer tecrübeyi yaşamış olanların yaptığı ‘’Sakın öyle bir mallık yapma’’ uyarısına rağmen hem eşini kırmamak hem de otele para vermemek için böyle bir tercih yapmak zorunda kaldığını söyleyen K.Ö, ‘’Yok abi, bi kaç bin lira kar edicez diye çekilecek çile değilmiş. Burhaniye'sine bir yazlığına iki...’’ sözleriyle de bir daha böyle bir salaklık yapmayacağının sözünü verdi. K.Ö, tatilin geri kalanının da tam olarak bir önceki gün gibi gibi geçeceğini daha ikinci günden anladığını fakat aile içi hiyerarşideki alt konumu gereği susarak durumu en az hasarla atlatmaya çalıştığını vurguladı. ‘’Peki babacım, tavla mı? Bayılırım, elbette oynayalım’’ diye diye bugüne kadar geldim, fena da gitmiyorum” diyerek kendisinden sonra aynı hatayı yapacak olan damatlara tavsiyeler de veren K.Ö;  ‘’Neticede beyaz yakalıyız, emir kuluyuz abi… O açıdan kolay olmadı. 20 gün patron bu dedim, ne dese yapıyorum, ne dese gülüyorum, Allah belasını versin… Ama elbet bitecek bu çile’’ sözleriyle de sonuna kadar direneceğinin sinyallerini verdi. Kayınpederin tahakkümünden kurtulmak için ilk birkaç gün çok çaba sarf ettiğini, ancak kurtuluş olmadığını anladığında koyverdiğini "Öğleden sonra azcık gözünü kapamaya çalışsan başına dikilir tavlayla. 6-0 yenildim yine olmadı. Baktım olmuyor 6-0 yeneyim dedim günümü zehir etti… Tavla işinden kurtulabilmek için acıktım diye yalan söylüyorum, hoop elime mangal tutuşturuluyor… Rakı falan derken ondan sonrası biraz daha kolay geçiyor açıkçası....’’ sözleriyle açıklayan K.Ö, konuşmasına şu sözlerle son verdi: “Bak şimdi gasteyi aldım, eve dönücem. Kayınpeder elbette ıslak, 18 yıllık mayosuyla beni karşılıyor olacak… ‘Ohoo damat biz kalktık, denizimize girdik, çarşaf gibiydi çarşaf' deyip sırıtacak. Sonra kahvaltıda yaz domatesi övgüsü, köy yumurtasına methiye… Derken ağırlık çöker lavuğa yarım saat kestirir, bana mola o… Sonra kalkınca tavla, mangal off… Allah aşkına duyun sesimi, nolur evlenmeyin. Hadi durunamadınız, ama kayınpederinizin yazlığına sakın gitmeyin… Sakın…’’