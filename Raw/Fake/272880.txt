Son Olarak Evcil Hayvanlara Seçme ve Seçilme Hakkı Veren Norveç'e Uluslararası Camiadan Tepki Yağıyor: ‘‘Tamam lan anladık çok medenisiniz!’’ Sürekli olarak, ülkedeki çöplerin tamamen tükenmesi, temiz enerjide dünya lideri olması, gölde donan ördek için halkın seferber olması gibi haberlerle gündeme gelen Norveç'in son olarak evcil hayvanlara da seçme ve seçilme hakkı vermesi, bardağı taşıran damla oldu. Norveç'teki aşırı medeniyetin artık asap bozucu seviyelere çıkması üzerine toplanan geri kalmış 20 ülke, yaptıkları ortak açıklamada “Medeniyet falan bir yere kadar tamam da, artık işi iyice şova döktünüz” ifadelerini kullanırken, şirin İskandinav ülkesi görgüsüzlükle itham edildi.  Üyeleri arasında Nijer, Gabon, Kamboçya, Haiti ve Burundi gibi ülkeler bulunan ‘M20 (Medeniyet de Bi Yere Kadar)'nin, Haiti’nin başkenti Port-au-Prince’de gerçekleştirilen ilk toplantısında gündem, Norveç'e karşı uygulunacak yaptırımlardı. Toplantının "Norveç: Maksatları ne? Havaları kime?" başlığıyla gerçekleştirilen ilk oturumu, ‘O kadar parasını verip geldik kardeşim’ diyerek açılış konuşmasını yapmak isteyen Nijer Başbakanı’nın, ev sahibi Haiti Devlet Başkanı’nın üzerine yürümesi nedeniyle gergin başladı. Tartışma, diğer ülkelerin de araya girmesiyle kısa sürede arbedeye dönüşürken, Haitili liderin cebinden fırlayan peçeteye sarılı kuru pastalar, konuklar arasında “Yazıklar olsun kokteyl masasında ikram bu yüzden azdı demek” tepkisiyle karşılandı. Arbede sırasında aradan sıyrılarak kürsüye ulaşmayı başaran Gabon Devlet Başkanı Ali Bongo Ondimba, yapmaya hak kazandığı açılış konuşmasına sitemle başladı. “Ya arkadaşlar, iyice bizi yerin dibine batırdınız. Ev sahibi kuru pasta çalar, Nijerlisi ilk ben konuşucam diye tutturur… O arkada güreşen Yemen’le Kıribati di mi? Allah belanızı versin sizin… ” diyen Ondimba, salondan gelen “Sarayda mı doğdun .ezevenk?” eleştirisine ise kürsüden bardak fırlatarak yanıt verdi. Norveçliler'in maşallah çok sağlıklı, gürbüz, boylu poslu insanlar olduklarının altını çizen ve “Tabii gözümüz yok, Allah daha da iyi etsin” diyen Gabon Devlet Başkanı, Norveç Hükümeti'nin özellikle son birkaç yıldaki hamlelerininse artık sinirlerini bozduğunu itiraf etti. Ondimba, “Yani bir sustuk, iki sustuk ama yeter artık. Abuk subuk kanunlar, vay efendim bizim çöpümüz bitti bize çöp yollayın diye dünyaya çağrı yollamalar falan... Tamam anladık, çok medenisiniz. Derdiniz tasanız da yok, kediyle ördekle uğraşıyorsunuz. Bravo!” sözleriyle geri kalmış ülkeler olarak bu tarz haberlerin kendilerini uzun süredir sinir ettiğini dile getirdi.  Konuşmasına devam ederken kürsünün altından sigara yakan Ondimba’nın “Abi noolur git dışarıda iç, şimdi herkes yakacak duman altı olur burası” uyarısıyla salondan atılmasının ardından söz sırası ev sahibi Haiti’ye geldi. Başbakan Evans Paul da Norveç’in bir noktadan sonra işi tamamen şova döktüğünü belirttiği konuşmasını şu sözlerle sürdürdü: “Tamam, kimsenin medeniyetinde gözümüz yok ama insan bir yerden sonra da durun arkadaş biz napıyoruz der. Yani bir ülke kişi başına düşen milli gelirim şu kadar, efendim yılda okunan kitabım bu kadar diye de bu kadar övünmez arkadaşlar. Ayrıca sen ne ara kediye köpeğe seçme seçilme hakkı verme noktasına geldin? Burada hala insana o hakkı vermemiş ülke var, onu da geçtim senin oy hakkı verdiği kediyi köpeği yiyenler var, di mi sevgili Taylandlı delege, siz söyleyin? Azcık dünyaya bakar insan, bir çeki düzen verir kendine. Ayıp bu kadarı da şey artık...” Konuşmaların ardından Norveç’e sert bir ültimatom verilmesi önerisinde birleşen ülkeler, M20’nin ilk bildirgesini de kalem aldı. Üye ülkelerin, İskandinav devinin bir an önce kendine çeki düzen vermemesi halinde arabalarını çizmekten, ülke çıkışında köşeye kıstırmaya dek bir dizi önlem alacaklarını açıkça ifade ettikleri ültimatom, Haiti’de internet bağlantısının sağlandığı Miami’deki evin şifre değiştirmesi nedeniyle online olarak iletilemezken, Nijer’in “Bizim orda Birleşmiş Milletler ekipleri var, bana verin de birine gönderttiririm ben” önerisiyle toplantı son buldu.