FITCH, Yunanistan'ın Orta Vadeli Kredi Notunu 'Türkler için ucuz tatil cenneti' Seviyesine Düşürdü... Avrupa Birliği tarafından dayatılan kemer sıkma önlemlerinin oylandığı referandumda, ezici çoğunlukla "Hayır" sonucunun çıkmasının ardından Yunanistan'a ilk şok kredi derecelendirme kuruluşu Fitch'den geldi. Fitch, ülkenin kredi notunu CCC-'den bir alt seviye olan "Türkler için ucuz tatil cenneti"ne çekerken, Çipras Hükümeti ise kararı siyasi olarak nitelendirdi. Referandumda çıkan %61'lik "hayır" sonucuyla birlikte AB'ye çekilen rest'in zafer sarhoşluğunu yaşayan Yunanistan'ın sevinci yarım kaldı. Kararın ardından önümüzdeki günlerde Euro Bölgesi'nden de çıkma olasılığı beliren ülkenin kredi notu, global piyasalarda "iflas"ın bir adım ötesi anlamına gelen "Türkler için ucuz tatil cenneti"ne çekildi. Konuyla ilgili olarak bu akşam saatlerinde Yunan Devlet Televizyonu'na konuşan Başbakan Aleksis Çipras, siyasi olarak nitelendirdiği karara sert tepki gösterirken, "Lan asgari ücret hala 700 Euro, kişi başına gelir hala 24000 Euro. Hadi Alman'ı Fransız'ı neyse, onlara ucuz da Türkiye ne alaka? Edremit mi, Şile mi bura?" ifadelerine yer verdi. Kararın, Yunanistan'ın en önemli gelir kalemi olan turizmin marka değerini baltalayarak ülkeyi iyice köşeye sıkıştırmaya yönelik siyasi bir hamle olduğunu belirten Çipras, "Açıkca söylüyorum, bu bir algı operasyonudur. Akılları sıra 'bunlar da iyice ayağa düştü' demeye getiriyorlar. Kimse boşuna heveslenmesin, kadim Yunan medeniyeti Mykonos'uyla, Santiori'siyle, geceliği 300 Euro'dan başlayan butik otelleriyle bu oyunu bozacak güçtedir." diyerek sert açıklamalara imza attı. Çipras'ın açıklamalarına karşılık Fitch'ten yanıt gecikmezken, Fitch Doğu Avrupa Sorumlusu Casey Astrid kredi notunun orta ve uzun vadedeki görünüme göre hesaplandığını, Yunanistan'ın bugünden yarına Türkler için ucuz tatil cenneti olması gibi bir durumu kendilerinin de beklemediğini ifade etti. "İşte bunlar Drahmi'ye geçer, sonra 2-3 sene çok ciddi enflasyon olur, Drahmi'nin de o ara iyice değeri düşer falan ondan sonra Türkiye için bile ucuz bir yer olma ihtimali var evet. Zaten normalde d-, e+ dibi şeyler açıklamayı düşünüyorduk aslında ama Türkler bu duruma o kadar sevindi, öyle bir beklenti oluştu ki biz de demek ki etkisinde kaldık. Yoksa kararımızın arkasındayız" diyen Astrid, kısa vadede ise cebinde en az 2000 Euro olmayan herhangi bir Türk vatandaşının İpsala Sınır Kapısı'na dahi yaklaşmaması gerektiğini dile getirdi.