Otostop ile Dünyayı Gezen Hollandalı Çift, 4 Gündür Türkiye'de ve Hala Canlı... Otostopla dünyayı dolaşan Hollandalı Lieke Van Hans (29) ve Noa Hans (27) çiftinin 4 gündür Türkiye topraklarında olmasına rağmen halen canlı oldukları bildirildi. Uzunköprü Sınır Kapısı'ndan giriş yapmalarının ardından bu sabah Karaman'a varan genç çiftin sadece birkaç küçük badire atlattığı öğrenilirken, uzmanlar bu durumun çok uzun sürmeyeceği görüşünde. Son 2 sene içerisinde 30'dan fazla ülkeyi dolaştıktan sonra nihayet Türkiye'ye gelen Lieke Van Hans-Noa Hans çiftinin 4 gün içerisinde İstanbul, Gebze, Adapazarı ve Konya gibi merkezlerden geçmesine rağmen halen canlı olması kafalarda soru işareti yarattı. Her şeyden habersiz bu sabah kamyonla geldikleri Karaman'da konaklayan çift şehri turladıktan sonra güneye doğru devam etmeyi planlarken, Karaman'da "Şunlar ölmeden bir gitse ya buradan" gerginliği sürüyor. Bugüne kadar gezgin turistlerin genelde Gebze, İzmit dolaylarına kadar dayanabildiklerini, en fazla Bolu'ya kadar ilerlediklerini belirten Karaman halkı, Hans çiftinin kendileri için hem bir şans, hem de önemli bir sorumluluk olduğunu dile getiriyor. Şehin tanınmış simalarından Vasfi Günörür (40), halkın gözlerini genç otostopçulardan ayırmadığını belirtirerek, şöyle devam etti:  ''Valla şaka maka 4 gün dayanmışlar, az değil. Öldürmeyen Allah öldürmüyor işte. Şu an için en büyük temennimiz bi an evvel bizim sınırlarımızdan sağ salim çıkmaları yönünde. Gönüllü nöbet timleri oluşturduk, 24 saat sürekli gözetim altında tutuyoruz. Onlara da dedik işte burada görülecek bi şey yok, bi an evvel Antalya'ya doğru gidin esas olay orada diye. İşallah dinlerler...''. Karaman'ın Sesi Gazetesi'nin genç muhabiri İlker Örengen ise şehrin ikiye bölünmüş olduğunu ve Karamanlılar'ın önemli bir karar aşamasında olduklarını öne sürdü. Hollandalılar'ın şehre yaklaşmasıyla öne çıkan iki görüşten ilkinin ''Ya bizden çıksın, nasıl olsa burda olmasa başka yerde kesin öldürürler bunları, üzerimize kalmasın boş yere'' olduğunu kaydeden başarılı muhabir, ağır basan diğer görüşü ise şöyle özetledi: ''Şimdi tabii diğer tarafta da bu fırsatı değerlendirip, o veya bu şekilde Karaman ismini hem Türkiye'ye, hem de Hollanda'ya duyurmak isteyen de önemli bir kitle var. 'Yani onlar da bunu bile bile geldiklerine göre onlar da istiyor demek ki?' fikrini savunan bu genç grubu kontrol etmek o kadar da kolay olmayacak maalesef. Ne diyelim, Allah turist arkadaşlarımızın taksiratını affetsin. İnşallah Karaman'ımızdan hoşlanmışlardır...'' Gelişmeleri yakından takip eden Karaman Emniyet Müdürlüğü ise daha şimdiden Hollandalı çift için arama kurtarma çalışmalarını başlatmış durumda. Lieke Van Hans-Noa Hans ikilisini bu gece yarısına doğru Karaman kırsalında bulacaklarından emin olan Emniyet Müdürü Eyüp Potan, ''Valla işte biz kırsala doğru gitsek, orada beklesek heralde en geç bu gece getirirler arkadaşları... Sonra da işte çok vakit kaybetmeden raporu hazırlarız, bakarız tecavüz falan var mı, onu da netliğe kavuştururuz.'' derken, Karaman Emniyeti olarak her şeye hazırlıklı olduklarının altını çizdi