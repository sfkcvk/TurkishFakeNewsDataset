Dışişleri'nden Rusya'ya Uzlaşma Çağrısı: ‘‘Sandığa gidelim, katilin hangi örgütten olduğuna millet karar versin...’’ Büyükelçi sukiastinin ardından Türk makamlar tarafından katilin FETÖ bağlantılı olduğu ilan edilirken, Rus kaynakların El Nusra'yı işaret etmesi iki ülke arasında yeni bir gerginlik ihtimalini de beraberinde getirdi. Uzlaşmazlığın her iki tarafın da mutabık kalacağı bir yöntemle çözülmesi için harekete geçen Dışişleri Bakanlığı ise, bu akşam saatlerinde suikastin faili olan örgütün belirlenmesi için sandığı işaret ederek bir kez daha milli iradeye vurgu yaptı. Bu akşam saatlerinde basın mensuplarının karşısına geçen Dışişleri Bakanlığı Müsteşarı Bekir İncekum öncelikle Türk tarafı olarak Cumhurbaşkanı Erdoğan’ın da açıkladığı üzere katilin FETÖ mensubu olduğundan emin olduklarını vurguladı. “Buna rağmen bugün bazı Rus kaynaklarında El-Nursa ya da yeni adıyla Fetih el Şam gibi isimler gündeme geldi ve açıkcası biz biraz üzüldük.... Kendi başkentimizde yaşanan bir olayı bizden iyi bilecek değiller ya? Tamam olayı engelleyemedik belki ama o başka bu başka...” diyen İncekum, Rus yetkililere de sitem etti. Şu aşamadan sonra olayın teknik incelemesinin de çok önemli olmadığını kaydeden İncekum, açıklamaları şöyle sürdürdü: “Bizim emniyet güçlerimiz bir yandan çalışıyor. Biliyorsunuz onlar da kendi dedektiflerini yolladılar bu işin çözülmesi için. Belli ki herkes kendi dediği örgütle ilgili deliller bulacak. Bu saatten sonra ne siz bizi ikna edebilirsiniz ne biz sizi. O yüzden diyoruz ki hiç uğraşmayalım soruşturmayla falan, kuralım sandığı milletin önüne, onlar karar versin FETÖ mü Nusra mı. Üstelik belki bu ikisinden farklı örgütler de çıkıp cinayeti üstlenmek için şanslarını denemek isteyecek, ne belli? Referandum olursa isteyen adaylığını YSK’ya bildirir, pusulada yer alır. Gerisine milli irade karar verir artık. O noktadan sonra da ne bizim ne sizin bir itirazınız olmaz. Herkes sandıktan çıkana saygı duyar. Neticede demokrasi bu yani...” Türkiye’den gelen referandum teklifi karşısında Rus Hükümeti sessizliğini korurken, kulislere sızan bilgiler önerinin henüz değerlendirilmekte olduğu yönünde. Kremlin'e yakın kaynaklar, öneriye prensip olarak olumlu bakıldığını belitirlerken, Moskova'nın tek itiraz edeceği noktanın “Tamam abi millet karar versin de hangi millet? Neticede ölen kişi Rus olduğuna göre Rus milletinin karar vermesi gerekmez mi?” şeklinde referandumun yapılacağı yerle ilgili olacağını dile getiriyorlar.