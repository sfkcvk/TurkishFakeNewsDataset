Yıllardır Zam Şampiyonluğuna Hasret Kalan Kabak Camiasında Sinirler Gergin  Büyük beklentilerle girilen 2011 yılında da zam şampiyonu olamayan ve beşincilikle yetinen kabak sonunda taraftarının sabrını taşırdı. Bir grup öfkeli taraftar dün Adıyaman Tarımsal Üreticiler Kooperatifi önünde düzenledikleri gösteriler ile üreticileri istifaya davet ederken, taraftar grubunun sözcüsü Metin Alayır, "Hasat dönemi verilen sözlere, vaatlere ne oldu? Yönetim hesap verecek, kimsenin bu taraftarla böyle oynamaya hakkı yok." ifadeleriyle yönetime sert mesajlar gönderdi.
 
 

Tarihi böylesine eskilere dayanan, milyonları peşinden koşturmuş ve yıllarca şampiyonluklar yaşatmış bir sebzenin, bugün düşürüldüğü içler acısı durumu kesinlikle kabul edilemez olduğunu vurgulayan Alayır, "Anlı şanlı tarihi bir yana, Ulu Önder Atatürk'ün de en sevdiği sebze olan kabağın bugün gerek geçmişten gelen kötü yönetim alışkanlığı, gerekse de istikrarsızlık nedeniyle getirildiği nokta çok ağırımıza gidiyor. Taraftar olarak buramıza kadar geldi." derken, kooperatif yönetiminden acilen genel kurula gidilmesini talep etti.

 

"Sıkıntılı bir sezon geçirdik, doğru. Üst üste yaşanan başarısızlıklarla sarsıldık, doğru... Ancak bu zor günlerin üstesinden gerek üreticimizle, gerek kabağa gönül vermiş taraftarlarımızla birbirimize destek olarak gelebiliriz" diyen Başkan Yardımcısı, Tarım Bakanlığının yanlı politikaları ve eyyamcı uygulamalarından dert yanarak şöyle devam etti:

 

"Biz de aynen sizler gibi kabağı şampiyonluk için değil, o şanlı tarihi, şerefli rengi için sevdik. Yoksa yani tadında bile bir numara yok, hepiniz biliyorsunuz...Neyse...Siz sanıyor musunuz, her ay zam şampiyonları açıklandığında kafamızı rahatça yastığa koyabiliyoruz? Birçok üreticimiz, gelip bana bizzat dert yanıyorlar. 'Kabağı layık olduğu yere getireceğiz başkanım' diye söz veriyorlar. İnanın benim de yüreğim yanıyor. Bugün Tarım Bakanlığı bir mercimeğe, bir sivri bibere gösterdiği toleransın onda birini bize gösterse inanın bundan çok farklı bir tablo olurdu. Hepinize söz veriyorum, gerekirse buradan Ankara'ya kadar yürüyüp bu işi çözeceğiz. Eğer Tarım ve Köyişleri Bakanı Mehdi Eker, bu sebzeyi sahipsiz sanıyorsa çok yanılıyor. Kabak sahipsiz değildir!"

 

Nafiz Okanhan'ın açıklamalarından sonra sakinleşen taraftarlar, 2012 yılı şampiyonluğu için başkandan söz almalarının ardından "Güzel günler göreceğiz, güneşli günler..." marşını söyleyerek olaysız bir şekilde dağıldılar.