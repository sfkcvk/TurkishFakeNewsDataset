Facebook ve Google Ofislerine Özenerek Çalışanlarına Eğlenceli İş Ortamı Sunan KOBİ, İflasın Eşiğine Geldi Bursa Organize Sanayi Bölgesinde paslanmaz çelik ve dekorasyon işleri yapan Sabinoks Dekorasyon adlı şirket, Facebook ve Google gibi dünya devlerine özenerek çalışanları için eğlenceli bir ofis ortamı yaratmak isterken iflasın eşiğine geldi. Keyifli bir iş ortamı için tavla, okey, langırt, atari konsolu gibi oyun aletlerini ofise yerleştiren Sabinoks Dekorasyon'un sahibi Yiğit Özümen, iyi niyetini suistimal ederek şirketi kıraathaneye çeviren çalışanlarına kızgın ve kırgın olduğunu ifade etti.
 
 
 Yaklaşık 60 yıldır paslanmaz çelik dekorasyon ve korkuluk işleri yapan Sabinoks Dekorasyon Limited Şirketi'nin yönetimini 7 sene önce babası Sabri Özümen'den devralan Yiğit Özümen, firmasında gerçekleştirmeye çalıştığı innovatif yaklaşımlardan dolayı oldukça zor durumda. İki kardeşi ile birlikte çalıştıkları firmalarında toplam 6 adet beyaz yakalı eleman bulunduğunu belirten Özümen, "Aşağıda atölyedeki işçilerimizle beraber de toplam 25 kişiyi buluyoruz neredeyse. Kaç yıldır iyi kötü bu sektörde bir şekilde ayakta kaldık, ekmeğimizi kazandık çok şükür ama 60 yıllık şirketin hala KOBİ olarak anılması ağrıma gidiyordu açıkçası. Babamdan sonra şirkete yeni bir vizyon getireyim, kurumsal bir kimliğimiz olsun istedim. İstemez olaydım..." diyerek, içinde bulunduğu sıkıntılı durumu dile getirdi.
 
 
 
Şirkete kurumsal bir yapı kazandırmak için ilk olarak bu konuda danışmanlık veren bir firmayla çalışmaya başladıklarını belirten Özümen, "Her şey ondan sonra başladı zaten. Vizyon-misyon-müşteri odaklılık falan derken bizim de kafamızı karıştırdılar. Topu topu 20 kişinin ekmek yediği kendi halinde bir şirketken havaya girdik, haddimizi bilemedik." dedi ve şöyle devam etti:
 
"Danışmanlık firmasındaki arkadaş bir gün geldi, bana bu Facebook'un, Google'ın ofis fotoğraflarından gösterdi. Şirketin içinde patenle dolaşanlar, müzik kabinleri, pleysiteyşınlar... Tabii pek mantıklı gelmedi ama bizimkisi, 'Abi sana aynısını yap demiyorum. Bizde bir laf vardır, 'Think global, act local'. Yani sen de iki tavla koy, bir okey takımı al. Hem çocuklar ofise koşa koşa gelsinler, hem iş olmadığında sen de biraz stres atarsın, fena mı?' diyerek ikna etti beni. İlk başlarda gerçekten de fena değildi. Her akşam saat 6 dedin mi şirketten koşar adım giden adamlar, okeydi eşli ihaleydi derken 8'den önce çıkmaz oldu. O ara atölyeye de bir atari oyunu aldım. Ne olduysa ondan sonra oldu zaten..."
 
 
 3 ay önce 4 işçinin Street Fighter oynarken hırs yapıp birbirlerine girmesiyle şirkette ters giden bir şeylerin olduğunu anlayan Yiğit Özümen, sonrasında yaşananları ise şu sözlerle anlattı: "Meseleyi biraz deşince gördüm ki atölyenin bir yarısı diğer yarısıyla kavgalı durumda. Muhasebeci, okeyde taş çaldı diye mühendis çocuklardan birini tartaklamış, birbirleriye karakolluk olmuşlar. Ustabaşı sırf sürekli kendisine perfect çekiyorlar diye en iyi işçilerimizden ikisini işten kovdurmuş. Şoför parayla barbut oynatmaya başlamış, şirketin yarısı adama donuna kadar borçlu. Biz de yönetim kurulu olarak bir ara kendimizi langırta fazla kaptırmıştık, o ara olmuş hep bunlar. Zamanında görüp önlem alamadık, resmen bitirdik baba yadigarı şirketi..." 
 
Tüm bu yaşananların ardından Sabinoks Dekorasyon olarak küçülme yoluna gittiklerini ve şu an iki kardeşi ile birlikte atölyelerinde tüm gün 3-5-8 oynayarak Türkiye'deki kriz ortamının geçmesini beklediklerini ifade eden Özümen, langırt için şirkete 4. ortak arayışlarının sürdüğünü de sözlerine ekledi.