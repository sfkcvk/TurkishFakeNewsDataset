Adalet Bakanlığı, Sera Kadıgil'i Sorgulayacak Savcıları Uyardı: ‘'Konuyu referanduma getirmeyin, çok ikna edici konuşuyor...’' 2010 yılında attığı bir tweet nedeniyle bugün gözaltına alınarak hakkında tutuklama istenen CHP Parti Meclisi Üyesi Sera Kadıgil’le ilgili olarak Adalet Bakanlığı, savcıları uyardı. Kadıgil'i sorgulayacak olan savcıları kesinlikle referandum ve yeni anayasa konularına girmemeleri konusunda uyaran Bakan Bekir Bozdağ, “Biraz fazla ikna edici konuşuyor. Allah korusun kafanızı karıştırabilir” ifadeleriyle Kadıgil'in daha önce gündeme gelen açıklamalarını hatırlattı. CNN Türk'te yayınlanan ve yeni anayasa ve başkanlık sisteminin tartışıldığı bir programdaki açıklamalarıyla gündeme gelen CHP PM üyesi Sera Kadıgil, bugün 7 yıl önce attığı bir tweet nedeniyle gözaltına alınmıştı. Tutuklama talebiyle mahkemeye sevk edilen Kadıgil'le ilgili soruları yanıtlayan Adalet Bakanı Bekir Bozdağ, öncelikle konunun kesinlikle anayasa referandumuyla ilgisi bulunmadığını ifade etti.  "Maalesef biliyorsunuz Türkiye'de adalet sistemi biraz yavaş işliyor. Yargımızın üzerinde ağır bir iş yükü var. 7 yıl önceki bir mevzuya da sıra ancak bugün gelmiş demek ki." sözleriyle olayın tamamen bir tesadüften ibaret olduğunu belirten Bozdağ, kimsenin konuyu başka bir yere çekmemesi gerektiğini dile getirdi. Bozdağ, sorgusunda Kadıgil'e referandum ya da başkanlık sistemiyle ilgili bir şey sorulmayacağına inandığını da sözlerine ekleyerek şöyle devam etti: "Yani zaten suçlamaların o işle bir ilgisi yok. Ayrıca savcılarımıza bizzat talimat vererek bu konulara girilmemesi konusunda azami dikkat gösterilmesini de istedim. Niye? Çünkü kendisi maalesef biraz fazla ikna edici konuşuyor. Bir punduna getirirse 2 dakikada yeni anayasanın diktatörlük anlamına geldiğini çok da öyle itiraz edilemeyecek bir şekilde izah etme tehlikesi mevcut. Allah muhafaza sorgulamayı yapacak arkadaşlarımızın referandum konusunda kafası karışabilir. Onu geçtim ifadesi basına yansırsa milletimizin kafası karışabilir.  Neyse ne diyordum? Ha işte o yüzden her ihtimale karşı sorgulama sırasında savcıların sık sık nöbet değiştirmesi gerektiğini de ilettik. Dinlene dinlene alsınlar ifadesini. Dikkatleri dağılmasın..." Bir soru üzerinde referandum sürecince herkesin görüşünü özgürce ifade etme olduğunu tekrar vurgulayan Adalet Bakanı, yine de hayır diyecek olanların kamuoyuna fazla ikna edici bir şekilde seslenmeden önce daha evvel haklarında herhangi bir suçlama olup olmadığını kontrol ettirmelerini tavsiye ederek açıklamalarına son verdi.