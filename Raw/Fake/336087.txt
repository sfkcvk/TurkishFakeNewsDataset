''Başıma bir iş gelir'' Korkusuyla Sosyal Medyada Paylaşım Yaparken Bile 40 Kere Düşünen Türkiye, TTB Gözaltılarının İfade Özgürlüğüne Müdahale Olup Olmadığını Tartışıyor... Afrin'e yönelik harekatın ardından yaptığı 'Savaş bir halk sağlığı sorunudur' açıklaması nedeniyle Türk Tabipler Birliği(TTB) üyelerinin göz altına alınması ifade özgürlüğüne müdahale tartışmalarını da beraberinde getirirken, kamuoyunu rahatlatan açıklama Hükümet Sözcüsü Bekir Bozdağ'dan geldi. Düzenlediği basın toplantısında, Allah muhafaza ters bir şey yazmaları halinde sadece işten kovulmakla yırtsalar kendilerini şanslı saymaları gereken gazetecilere seslenen Bozdağ, OHAL'e rağmen Türkiye'de bir ifade özgürlüğü sorunu bulunmadığını dile getirdi. Her konuda hükümetle aynı fikirde olan, olmasa bile tutuklanma ya da işten çıkarılma korkusu yüzünden sesini çıkaramayıp sürekli havadan sudan konuşan ve meclis dokunulmazlığı nedeniyle öyle he diyince tutuklanamayan herkesin düşüncelerini özgürce dile getirebildiğini belirten Bozdağ, Türkiye'nin bu anlamda batılı demokrasilerden daha ileri bir noktada olduğunu da sözlerine ekledi.  Bozdağ, "Mesela Amerika'da Fransa'da İngiltere'de falan böyle bir şey söyleyemezsiniz. Anında adamı içeri alırlar. Öyle değil mi arkadaşlar? İtirazı olan var mı?" sözleriyle basın mensuplarına seslendi.  Toplantıyı izleyen gazetecilerden bir süre herhangi bir yanıt gelmemesi üzerine durumun farkına varan Hükümet Sözcüsü Bozdağ'ın "Arkadaşlar rahat, konuşabilirsiniz" açıklamasıyla birlikte gazeteciler adeta tek ses olurken, salondan yükselen "Çok haklısınız efendim, böyle özgürlük hiçbir yerde yok!" uğultusuyla bir kez daha dünyaya demokrasi ve ifade özgürlüğü dersi verildi.