Çocuk İşçi Çalıştıran Reklam Ajansına Şafak Operasyonu İstanbul Emniyet Müdürlüğü Organize Suçlar Bürosu'na bağlı ekipler uzun süredir çocuk işçi çalıştırdığından şüphelenilen bir reklam ajansının Maslak'taki ofisine dün sabaha karşı şok bir operasyon düzenledi. "Merak etmiyor musun?" adı verilen operasyon sonucu yaşları 4 ile 7 arasında değişen çeşitli boy ve ebatlarda sekiz çocuk, bir art direktor ve bir kreatif direktör yeni bir kampanya hazırlığındayken ele geçirildi. 
 
 
 
Operasyon sonrası bir açıklama yapan organize suçlar büro amiri Nihat Doğan "daha önce de çeşitli reklam ajansları hakkında bu tarz ihbarlar alıyorduk ama özellikle Türkcell'in 3G reklamlarından sonra ihbarlar çığ gibi yağmaya başladı, 'bu reklamları ancak bir gerizekalı ya da 5 yaşında çocuklar yapabilir' şeklinde özetlenebilecek isimsiz mektuplar ve telefonların günden güne artması sonucu daha fazla kayıtsız kalamadık ve büro olarak reklamı hazırlayan ajansı takibe aldık" dedi. 
 
 
 
Açıklama sırasında duygusal anlar yaşayan ve zaman zaman gözlerinin dolduğu görülen Doğan sözlerine şöyle devam etti: "Gönül isterdi ki bu kadar geç kalmış olmayalım da Türkcell reklamları hazırlanmadan önce bu şer yuvasını dağıtabilelim. Halkımız bu acıları hiç yaşamamış olsun ama basiretimiz bağlanmış bir kere, olmadı, yapamadık. Tüm Türkiye'den özür diliyoruz. İstanbul Emniyeti olarak halkımızın huzur ve emniyetini tehdit eden bu tarz oluşumlarla mucadelemiz eskisinden daha karalı bir şekilde devam edecektir." 
 
Operasyon sonrası tetkik amacıyla bakırköy ruh ve sinir hastalıkları hastanesine sevkedilen minik reklamcılarda yeteriz beslenme ve ağır çalışma şartlarına bağlı zihinsel ve psikolojik travma bulgularına rastlandığı bildirildi. 
 
 
 
Ajansın en önemli müşterilerinden ve mağdurlarından biri olan Türkcell cephesinden ise konuyla ilgili henüz bir açıklama yapılmadı. Ancak kulislere sızan "reklamların yayından kaldırılabileceği" yönündeki dedikodular piyasaları olumlu yönde etkiledi, İMKB günü 8 puan yükselişle tamamladı.