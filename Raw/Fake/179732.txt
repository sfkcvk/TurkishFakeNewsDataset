Geçtiğimiz Yıl İstanbul'a Yerleşen Fatih Demirci (26), Şehrin Kalabalığından Şikayetçi: "İpini koparan gelmiş arkadaş..." Geçtiğimiz eylül ayında iş bularak memleketi Isparta'dan İstanbul'a taşınan Endüstri Mühendisi Fatih Demirci, bu sabah düzenlediği basın toplantısında şehrin kalabalığıyla ilgili sert açıklamalarda bulundu. Mecidiyeköy metro istasyonu çıkışında basın mensuplarına seslenen Demirci, öğrencilik yaşamını Ankara'da geçirdiğini ve büyük şehir ortamına az çok alışık olduğunu belirtirken "Ama ben böyle birşey görmedim. Her yer vıcık vıcık insan kaynıyor, tabiri caizse ipini koparan gelmiş. Bence vize falan koyup her önüne geleni almamalılar artık İstanbul'a" sözleriyle çeşitli çözüm önerilerinde bulundu. Havaların ısınmasıyla birlikte İstanbul'un iyice çekilmez olduğunu söyleyen genç mühendis, metro durağı çıkışındaki kalabalığı işaret ederek "Güya okullar kapanınca şehir biraz rahatlıyor dediler ama ben daha bir fark göremedim. Buyrun allah aşkına, şu rezalete bakın. Afedersiniz it sürüsü gibi insan dolu. Bu kadar adamın burada ne işi var? Sorsanız hepsi İstanbullu bunların. Gidin arkadaşım, nerden geldiyseniz oraya gidin." diyerek, kalabalığın üzerine yürüdü. Metro çıkışındaki İstanbulluların bir kısmının deli sanıp bulaşmaması, geri kalanların da uğraşacak zamanı olmaması sayesinde sağlam bir meydan dayağı yemekten kurtulan Demirci, gazetecilerden aldığı yarım litrelik suyu kafasından aşağı boşaltarak sakinleşmesinin ardından açıklamalarına kaldığı yerden devam etti. Demirci, sorunun temelinde önüne gelenin İstanbul'a gelebiliyor olmasının yattığını belirtirken bu konunun da vize benzeri bir uygulamayla çok rahat çözülebileceğini ifade etti. "Bakacaklar mesela niye geldiğine, işi yoksa almayacaklar adamı. Yok ben Boğaz'ı görmeye geldim, vay ben bir arkadaşa bakıp çıkıcam falan gibi bahanelere de kesinlikle taviz verilmeyecek. Okumaya mı geldin kardeşim? Okul bitince gideceksin artık. Kimse kuru kalabalık etmeyecek." diyen Demirci, işi biten herkesin şehri fazla meşgul etmeden derhal geldiği yere postalanması gerektiğini savundu. Kendisinin ne zamandır İstanbul'da olduğuna dair bir soruya "Ya aslında bir sene oldu ama benim işim var burada. İş için geldim, yoksa hayatta gelmezdim." şeklinde yanıt veren Demirci, "Zaten önümüzdeki 25-30 yıl çalışıp yeterince para biriktirdikten sonra kesinlikle Isparta'ya dönmeyi düşünüyorum. Aklı olan durmaz burada. Gerçi o zaman biraz da çocukların durumuna falan bağlı olur ama büyük ihtimalle ben dönerim heralde..." diyerek şöyle devam etti: "Zaten İstanbul'dan bir tad da alamadım henüz. Güya şehir kalabalık, her yer insan dolu ama kimse kimsenin yüzüne bakmıyor. Oturduğum eve taşınalı 8 ay olmuş, daha bir tane komşum da 'hoşgeldin, sen kimsin, bir ihtiyacın var mı' demedi. Allah korusun ölsem ruhları duymayacak. Neyse ama, bizim memleketteki arkadaşlarla konuştum, 'burada epey çevre yaptım, gelin size de iş ayarlarız' dedim, onlar da yakında buraya gelecekler. Ondan sonra biraz tadı çıkar heralde İstanbul'un..." Son olarak "Ooo saat 7 olmuş bana müsaade, metrobüse yetişmem lazım. Allah kahretsin bak, yine bi yığın insan doluşmuş oraya da yaa" sözleriyle basın toplantısını bitiren Demirci, söz konusu bir yığın insana bir kişi daha eklemek üzere Mecidiyeköy metrobüs durağına doğru koşarak uzaklaştı