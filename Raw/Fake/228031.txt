Finlandiya, Başbakan Erdoğan Konusunda İsveç'i Uyardı: ''Sizi dinliyor gibi gözüküyor ama aklı hep dönüşte yapacağı konuşmada…'' Başbakan Erdoğan'ın İskandinav ülkelerine yaptığı ziyaretler sürerken, geçtiğimiz günlerde Başbakan'ı ağırlayan Finlandiya, İsveçli hükümet yetkililerini uyardı. Erdoğan'ın ülkelerinde bulunduğu süre içerisinde çok dalgın bir portre çizdiğini ifade eden Finlandiya Dışişleri Bakanı Jari Forssel ''Kendisi her ne kadar fiziken burada olsa da, kafası hep başka yerlerdeydi. Ne desek onayladı, ne yapsak 'he' dedi'' ifadelerini kullanarak, Tayyip Erdoğan'ın aklının dönüşte yapacağı konuşmada olduğunu kaydetti. İki gün önce Recep Tayyip Erdoğan'ı ve heyetini misafir eden Finlandiya Dışişleri Bakanlığı çarpıcı açıklamalara imza attı. Uzun yıllar sonra Türkiye ile diplomatik temas kurulması nedeniyle yaşadıkları mutluluğun çok kısa sürdüğüne dikkat çeken Fin yetkililer, İsveçli meslektaşlarına sabır ve sükunet çağrısında bulundu. Finlandiya Dışişleri Bakanı Jari Forssel, Türkiye'nin diplomatik ziyareti hakkında ''Yani şimdi Sayın Erdoğan geldiğinde biz bi umutlandık. Ortak bi denizcilik projesidir, turizm yatırımıdır falan bişi olur sandık ama nerde... nanay..'' ifadelerini kullanırken, açıklamalarına şöyle devam etti: ''Bizim Başbakan iki ülke arasındaki somon ticaretinden dem vurdukça, Tayyip Bey 'Ya sizde öğrenci evleri nasıl oluyo şimdi?' diye diye konuyu oraya getirmeye çalıştı sürekli.  Ne önersek hepsine okey dedi, ben bi kıllandım, 'SayınErdoğan bizim death metal'imiz meşhurdur, bir grubumuza brutal vokal yapsanız' dedim. Baktım ona da olur diyor, 'Derhal bakanıma talimat vereyim' diyor... Orda belli oldu, resmen otomatiğe bağlamış..." Finlandiya'nın iyi niyetini göstermek için Başbakan’a ne olduğunu anlamaya yönelik sorular sorduklarını da sözlerine ekleyen Jari Forssel, ''Ne yazık ki hep kaçamak cevaplar verdi. 'Ya bu aralar biraz dalgınım, zaten saatler geriye alındığından beri pek keyfim yok, haftasonu Fener-Cimbom maçı var' falan diyince, işin ucunu tamamen bıraktık'' dedi. Şu noktadan sonra İsveçli dostlarının da konuyu çok zorlamasının bir fayda getirmeyeceğine dikkat çeken Forssel, ''Belli ki Türkiye'ye dönünce yüksek desibelli bir konuşma geliyor. Oraya konsantre olmuş durumda...'' ifadelerini kullanırken, tüm Türkiye'ye de metanet dilemeyi ihmal etmedi. Başbakan'ın bugün geçiş yaptığı İsveç'te ise, Finlandiya'dan gelen uyarılar soğukkanlılıkla karşılandı. Tayyip Erdoğan'a eşlik eden İsveç Heyeti'nin başkanlığını yapan Kim Svenson, her şeyin kontrol altında olduğunu belirttiği açıklamasında zaten hali hazırda canı sıkılan İsveç halkının bu durumdan memnun olduğunun altını çizdi. ''Biz iyi kötü biraz daha yakından tanıyoruz kendisini. Huyunu bildiğimiz için pek konuşmuyoruz. O konuşuyo, anlatıyo kendince... Heyecanlı da oluyo valla. İnsanın bir noktadan sonra İsveç sakinliğinden içi bunalıyor çünkü'' diyen Svenson, sırf biraz daha eğlenmek için yaptıkları hazırlıklardan şu sözlerle bahsetti: ''Bakalım şimdi Stockholm'de bir otobüs durağında başörtülü birine saldıracak birkaç kişi. Öyle bir mizansen hazırladık kendisi için. İnşallah aynı o Türkiye'deki konuşmalarından bize de yapar... Merakla bekliyoruz valla..." Konuşmasının devamında, Tayyip Erdoğan’la karşılaşacak gazeteciler için özel önlem almadıklarını belirten Svenson, “O arkadaşlar çıkıp normal muhabirliklerini yapacak. Deneyimlerimiz gösteriyor ki standart bir gazetecinin sorması gereken sorular yöneltildiğinde zaten Sayın Erdoğan tam istediğimiz kıvama geliyor.” dedi. Kulislerde konuşulan Erdoğan’ın İsveç ziyaretini uzatabileceğine ilişkin dedikodulara da değinen heyet başkanı “Aslında şöyle 1 hafta bizde kalsa, o enerji iyi gelir bize... 1 hafta ama, çok değil... Neticede ateşle oynuyoruz, adrenalin tutkusu falan derken başımıza iş almayalım” ifadelerine yer verdi. Son olarak Erdoğan’ın temaslarının tüm ülkede canlı yayınlanacağını, vatandaşları kent meydanlarında kurulacak dev ekranlara beklediklerini belirten Svenson, “Ooo lafa daldık bak başlayabilir her an, hadi, hadi kaçırmayalım. Bir Milli Takım Dünya Kupası’na katılınca böyle şenlik oluyor, bir de Sayın Erdoğan geldiğinde” sözlerinin ardından basın mensuplarının huzurundan ayrıldı.