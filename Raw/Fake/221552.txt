Aile İçi Şiddete Savaş Açan Bakanlık'tan Yeni Proje: “Karımı döv – Karını döveyim” Aile ve Sosyal Politikalar Bakanlığı, Türkiye’nin kanayan yarası olan aile içi şiddetin engellenmesine yönelik başlattığı yeni projeyi bu sabah düzenlenen bir basın toplatısıyla kamuoyuna duyurdu. Toplantıda konuşan Bakanlık Müsteşarı İsmail Çanarak, aile içi şiddetin en önemli nedenlerinden biri olarak şiddetin aile içinde uygulanmasını işaret ederek, proje kapsamında yaygınlaştırılacak olan “Karımı döv, karını döveyim” uygulamasıyla en azından sorunun bu boyutunu ortadan kaldırmayı hedeflediklerini kaydetti. Yeni uygulamayla kadın ölümlerinde herhangi bir düşüş beklenmezken, istatistiksel olarak aile içi şiddette önemli bir azalma hedefleniyor. Proje hakkında gazetecilerle ilk bilgileri paylaşan Bakanlık Basın Sözcüsü İsmail Çanarak, aile içi şiddetle mücadele konusunda bugüne dek yapılan çalışmaların çok önemli bir detayı atladığını ifade etti. “Halbuki olaya biraz daha geniş bakıp, büyük resmi görebilseymişiz çoktan o istatistikleri düşürürmüştük. İşin bütün esprisi isminde gizliymiş arkadaşlar“ diyen Çanarak, şiddetin aile dışına taşıınabilmesi halinde sorunun büyük ölçüde çözüleceğini dile getirdi. Projenin, toplumdaki dayanışma kültürünü de destekleyeceğini belirten Çanarak, “Misal, bugün sen benim karımı döversin, yarın daha büyük bir durum olur tüm mahallece biz seninkine girişiriz, sonuçta yüz yüze bakan insanlarız, elbette zor günümüzde birlik olacağız.” dedi. Uygulamanın en önemli artılarından birinin şiddet uygulamak isteyen kocanın da sesine kulak vermesi olduğunun altını çizen Çanarak, “Şimdi bu projede dikkat ederseniz koca da bir şekilde bütün sinirini, hıncını alıp rahatladığı için evde de huzur sağlanıyor. Üstelik bir başkasının karısına şiddet uyguladığından aile içi şiddet gibi Türkiye'ye yakışmayan, çağdışı görüntüler de ortaya çıkmıyor.” sözleriyle uygulamanın dünyada bir ilk olacağının da altını çizdi. Bakanlık müsteşarı, eşlerine şiddet uygulamak isteyen vatandaşların birbirlerini bulmaları konusunda teknolojinin imkanlarından da yararlanacaklarını belirterek şöyle devam etti: “Çevresinde eşini dövecek biri bulamayan ya da bulduklarının uyguladığı şiddetten memnun kalmayan vatandaşlarımız için 'Benimkini kim dover?' adında Bir Facebook grubu oluşturmuş durumdayız. Dileyenler buraya üye olarak da birbirleriyle iletişime geçebilirler. Ayrıca bir de iPhone uygulamamız var. Onu cep telefonuza indirdikten sonra konumunuza koordinatınıza göre size en yakın uygun üyeyi anında buluyor. Bununla da kalmıyor, dayağın fotoğrafını da anında paylaşarak olası bir kandırılma ihtimalinin de önüne geçiyor. Yani öyle 'ben onun karısını dövdüm ama acaba o benimkini dövdü mü? Dövdüyse nasıl dövdü? Elinin ucuyla mı vurdu?' gibi bir soru işareti olmayacak...” Projenin geliştirilme aşamasında ortaklaşa çalıştıkları İçişleri Bakanlığı yetkililerin de fikirden çok etkilendiklerini kaydeden İsmail Çanarak, “Valla bakalım biz başarıya ulaşırsak İçişleri Bakanlığımız da Yunanistan’la, Bulgaristan’la görüşerek olayı uluslararası bir dayanışma boyutuna taşımak istiyor. Bu tip komşu ülkelerin polis teşkilatları arasında 'Vatandaşımı döversen vatandaşını döverim' uygulamasına neden geçilmesin değil mi? Böylece polisimizin kendi ülke vatandaşlarına şiddet uygulamasının da önüne geçebiliriz. Ayrıca hani olmaz ya arada tek tük de olsa 'Bunlar bizim vatandaşımız düşman değil!' diyerek vicdan yapan emniyet mensuplarımız varsa onlara da yardımcı olacak. Elin Yunan'ına Bulgar'ına istediği gibi vursun, kim ne diyecek?” dedi. Basın toplantısının sonunda bakanlık çalışanlarının yoğun istekleri üzerine daireden oda arkadaşı Semih İncebol’un eşi Naciye İncebol’u sembolik olarak tokatlayarak projeye start veren Çanarak, hızını alamayarak birkaç kadın gazeteciyi tartakladıktan sonra salondan ayrıldı.