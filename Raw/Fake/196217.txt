En Büyük Hayali Yurt Dışına Kapağı Atmak Olan Kaan İlkiz (27), Fazıl Say'ın Ülkeyi Terk Etmesi Gerektiğini Düşünüyor İstanbul'da ailesi ile birlikte yaşayan ve üniversiteden mezun olmasının ardından Amerika'ya yerleşmek için her yolu deneyen işsiz Jeoloji Mühendisi Kaan İlkiz (27), son açıklamaları ile yine dikkatleri çeken ünlü piyanist Fazıl Say hakkında Twitter'da önemli açıklamalarda bulundu. Toplam 167 takipçisi olan Kaan İlkiz, "Arabesk sevmeyen vatan hainiymiş, sen önce kendi çaldığın call center müziğine bak ulan!" şeklinde tepki gösterdiği Fazıl Say'ın, ülkeyi bir an evvel terk etmesi gerektiğini vurguladı.
 
Hayata ve gündeme dair yaptığı akıl almaz twitter yorumları ile takipçi sayısını 2 yıl gibi bir süre içerisinde 167'ye kadar yükseltmeyi başaran Kaan İlkiz, Fazıl Say'ın son olarak Almanya'da verdiği konserde sarf ettiği "Arabesk dinleyenler vatan hainidir" şeklindeki sözleri hakkında da çarpıcı açıklamalarda bulundu. Hayattaki en büyük meziyeti ailesinden miras kalan dini bilgisi ve en büyük başarısının da üniversiteyi 7 yılda bitirmesi olduğu bilinen gencin, ünlü piyanist cephesinden gelen açıklamaların ardından günü bilgisayar başında geçirdiği gözlendi.
 
 
 
Ülkesine olan bağlılığını çeşitli ortamlarda "Buralardan gitmek lazım", "Yaşanmaz artık buralarda abicim" ve "Burada sürüneceğine Amerika'da pizzacı bulaşıkçı olacaksın" diyerek her fırsatta dile getiren Kaan İlkiz, Fazıl Say’ın ülkeyi terk etmesi gerektiğini savunurken şu ifadelere yer verdi: “Artık benim de burama kadar geldi. Ben bu konunun vatandaşlıktan çıkarılma boyutuna ulaştığını düşünüyorum. Hele ki son söylediklerinden sonra kesin çıkarılsın. Sonra nasıl olsa, ileride ölünce falan zaten bir şekilde geri alınır. Nema problema...”
 
 
 
Usta piyanocuya bugüne kadar edindiği tecrübesi sayesinde "Terbiyesiz, ahlaksız, utanmaz" içerikli tweetleriyle doğru yolu da gösteren genç internet kullanıcısı, sanatçının müziği hakkında da konuşmayı ihmal etmedi. Zaten Fazıl Say'ın yaptığı müziğin en nihayetinde bir şeye benzemediğini söyleyen İlkiz, "Adam yanına almış 250 kişi, daha onlarla müzik yapıyor. O kadar enstrüman arasında piyanonun sesini duyan beri gelsin" diyerek, delikanlı ise Fazıl Say'ın tek başına piyano çalması gerektiğini savundu.
 
 
 
Hızını alamayarak kamuoyuna Fazıl say ürünlerine boykot çağrısında da bulunan ateşli genç Kaan İlkiz, "İlk olarak piyano, daha sonra viyolin, keman ve o yan tutulan büyük keman başta olmak üzere, herkesi bütün senfonilerini boykot etmeye davet ediyorum" tweet’iyle ise dört retweet’e layık görüldü. 
 
Gün boyunca peşinden koştuğu haklı davasını savunmak için hiçbir fedakarlıktan kaçınmayan Kaan İlkiz'in takipçilerinden gelen, "Doğru söylüyosun karşim" ve "çaldım :)))" şeklindeki tweetler büyük bir moral kaynağı olurken, öfkeli gencin ailesi tarafından akşam yemeği için mutfağa davet edilmesi nedeniyle bir süre yazılarına ara vereceği öğrenildi.