Esprileriyle Tüm Türkiye'yi Kahkahalara Boğan Bakanlar Kurulu'nun Avrupa Turnesi Büyük İlgi Görüyor Son olarak Egemen Bağış'ın "Ben kamyon sürerdim, Leonardo da vinci" açıklamasıyla bir kez daha tüm Türkiye'yi kahkahalara boğan Bakanlar Kurulu'nun Avrupa Turnesi büyük ilgi görüyor. Avrupa Konseyi Parlamenterler Asamblesinin dünkü toplantısına da damga vuran Türk heyetinin performansı hakkında yabancı basında "Bu kez gülmekten titrettiler", "Türkler yine kırıp geçirdi", "Komik ve etkili", "Koptuqqqq :))))" gibi başlıklara yer verilirken, uluslararası otoriteler ise, henüz AB kriterlerini sağlayamamış da olsa, Türkiye'nin yakın gelecekte Avrupa'nın maskotu olacağına kesin gözüyle bakıyorlar.

 

İçişleri Bakanı İdris Naim Şahin'in, Van'da 10 kişinin bir arada kaldığı çadırın sakinlerine yaptığı “Koskocaman sarayda oturuyorsunuz bir gel dediğiniz yok yahu” esprisiyle birlikte popülaritesi hızla artan Bakanlar Kurulu'nun ünü, son olarak Avrupa Birliği Bakanı ve Başmüzakereci Egemen Bağış'ın patlattığı "Ben kamyon sürdüm Leonardo Da Vinci" bombasıyla birlikte yurtdışına taştı.

 

Bir süre kahkahaların dinmesini bekledikten sonra, "Neyse arkadaşlar, Türkiye Cumhuriyeti Bakanlar Kurulu olarak size Türk halkının ve tabii ki Büdü'nün selamını getirdik." sözleriyle bir anda ciddileşen Şahin, Almanya Dışişleri Bakanı Guido Westerwelle'den gelen "Hangi Büdü?" şeklindeki soruya verdiği yanıtla bir kez daha parlamentoyu kahkahalara boğdu: "İyya Kena Büdü!"

 

Bağış, parlamento sıralarından gelen "Anlat, anlat" şeklindeki yanıtı, "Anlat anlat demekle olmaz, size bir fıkra anlatayım mı?" sözleriyle karşılarken, daha sonra gelen "Ee ne diyelim? anlatasana yahu" ısrarına da aynı şekilde "Ee ne diyelim anlatsana yahu demekle olmaz, size bir fıkra anlatayım mı?" diyerek cevap verdi. Bu şekilde bir 10 dakika kadar daha sürdürülen diyaloğun ardından parlamento salonunda tansiyonun yükseldiğini farkeden Başmüzakereci Egemen Bağış, "Neyse görüyorum ki hepiniz çok terlediniz, en iyisi size birer terlik getirtelim" esprisiyle salonda kahkaha fırtınası estirerek havayı yumuşatmayı başardı.

 

Davutoğlu'nun konuşmasının ardından salonu alkışlar ve tezahüratlar arasında terkeden Bakanlar Kurulumuz, Lordlar Kamarasında düzenlenecek bir sonraki gösteri için Londra'ya doğru hareket etti.