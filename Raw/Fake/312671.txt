Aşırı Refah ve Huzurdan Sıkılan Türkiye, Başkanlık Sistemi İçin Referanduma Sıcak Bakıyor: ''Aynen ya biraz aksiyon olsun...'' MHP Lideri Devlet Bahçeli'nin grup toplantısında gündeme getirmesinin ardından AK Parti'nin de destek verdiği "Başkanlık sistemi için referandum" önerisi, halkta heyecan yarattı. Ülkenin aşırı refah ve huzur dolu sıkıcı gündeminden bunalan vatandaşlar, Başkanlık referandumu sürecinin hayatlarına bir nebze olsun renk katmasını umuyor. Tekrar gündeme gelen Başkanlık sistemi için referandum fikriyle ilgili bir araştırma yapan KARGEM Araştırma Şirketi'nin yayınladığı sonuçlar da, vatandaşların Başkanlık Sistemi'yle ilgili ikiye bölünmüş olmalarına rağmen referandum fikrine ezici çoğunluğun sıcak yaklaştığını gösteriyor. Ülkenin, rkonomi, terör, eğitim ve Suriye gibi konuları aşmasıyla birlikte uzun zamandır üzerinde konuşup tartışabilecekleri konu eksikliği yaşayan milyonların, referandumdan en büyük beklentisi ise sonuç ne olursa olsun gündeme biraz renk ve heyecan gelmesi. Ankete katılanların %92'si referandum fikrini desteklerken, %6'lık kısım Survivor'ın yeniden başlamasıyla sorunun çözüleceğine inandığını belirterek bu konuda çekimser kalmayı tercih ediyor. Geri kalan %2 ise Türkiye'nin gündem boşluğunun referandum yerine "Mars'a koloni kurmalı mıyız kurmamalı mıyız?" gibi daha faydalı konularda tartışılarak doldurulmasından yana.  Araştırma çerçevesinde yapılan yüz yüze görüşmelerden öne çıkan bazı değerlendirmelerse şöyle:  İyi oldu ya her gün alacaklısıydı, icra takibiydi, dükkandaki mallara haciz konulmasıydı derken insan sıkılıyor bu rutinden. Referandum güzel, biraz eğleniriz... Nişanlımı geçen ay terör nedeniyle toprağa verdiğimizden beri benim de canım sıkılıyordu. Bu fikir iyi oldu. Bi an önce başlasa keşke... Başkanlık sistemi heyecan getirecekse, mesela Hillary-Trump kapışması gibi eğlenceli etkinlikler düzenlenecekse ben destekliyorum. Baydı yani artık her gece CNN Türk'te tartışma programı izlemek de...  FETÖ soruşturması nedeniyle devletten atıldığım için bütün gün öyle oturuyorum. Facebook falan da bir yere kadar. Bu fikir beni gerçekten çok heyecanlandırdı...  Haberleri duyunca hem sevindim hem üzüldüm biliyor musunuz? Böyle sandıklı işlerde keşke Efkan Ala da hala aramızda olsaydı diye düşünüyor insan. Onun kattığı heyecan bi başkaydı...  Biz Burdurlular olarak son 13 yılda her seçimde bir kez daha baştan açılan Su Arıtma Tesisi'ni kapatıp, bir daha açtırmaya varız. Yeter ki birileri gelsin, buralarda bi miting yapsın. Huzurdan içimiz şişti yemin ederim...