Japonya Başbakanı'ndan 'Büyük Oyun' Özrü: ''Abi Marmaray yüzünden olduysa yıkalım biz onu geri?'' Başbakan Erdoğan ve beraberindeki heyet, uzak doğu ziyaretlerinin ilk durağı olan Japonya'da, Japonya Başbakanı Shinzo Abe tarafından karşılandı. Tokyo Haneda Havalimanı'nda birlikte bir basın toplantısı düzenleyen iki ülke lideri, Türkiye ve Japonya arasındaki güçlü ilişkilere dikkat çekerlerken, Shinzo Abe son dönemde Türkiye üzerinde oynanan büyük küresel oyun nedeniyle duyduğu üzüntüyü dile getirdi.  Konuşmasına, Başbakan Erdoğan'a hitaben Türkçe "Hoşgeldiniz sayın dünya lideri!" diyerek başlayan Japon Başbakan, özellikle son bir kaç aydır Türkiye üzerinde oynana küresel oyunu kendilerinin de yeni haber aldığını ifade etti. "Açıkcası önceden haberimiz olsa sizi uyarırdık, en kötü ihtimal ihale şartnamesine bunla ilgili bir madde eklerdik falan ama anladığımız kadarıyla artık çok geç. Belli ki düğmeye basılmış, bir takım odaklar harekete geçmiş. Neyse, çok geçmiş olsun..."  diyen Abe, dünyanın büyüyen bir Türkiye'ye tahammülü olmadığına da bir kez daha dikkat çekti.  "Büyük oyun"u haber aldığından beri gözüne uyku girmediğini ve çevresine sık sık "Yemin ederim hep bizim yüzümüzden oldu. Türkiye büyümese hiç böyle sıkıntılar yaşanmayacaktı. Bir Marmaray yaptık adamların başına iş çıkardık resmen." şeklinde dert yandığını belirten Japon lider, şöyle devam etti: "Marmaray'da çalışan baş mühendisimiz, Niko Onduna... Gel birader... Bakın yüzü burada, kendisi dedi bana 'Sayın Başbakanım, biz şimdi 30-40 km bişi yapıyoruz ama Türkiye'ye çok gelir bu. Sonra adamların üzerine üşüşmesinler, büyük oyun oynamasınlar, vebali çok büyük olur' diye hepimizi uyardı ancak işin doğrusu kendisini pek sallamadık. Neticede mühendis adam, sosyal konulara kafası pek basmaz dedik ama haklı çıktı işte herif..." Shinzo Abe, Japonya olarak biraz da dış mihrak konusundaki tecrübesizliklerinin kurbanı olduklarını itiraf ederken "Neticede baktığınız zaman biz ada ülkesiyiz. Çok fazla dış mihrak bilmiyoruz. Bir de sizin komşulara bakıyouz, Suriyesi, Rusyası, Yunanistanı, Irakı... Valla bu zamana kadar yine iyi gelmişsiniz. Değil Marmaray, bi tane alt geçit için bile bunlar sizi bi kaşık suda boğar. Tabii orada bizim de büyük hatamız var. Projeye başlamadan önce oturup dış mihrakını, iç mihrakını hepsini hesap etmemiz lazımdı. Olmadı, yapamadık..." sözleriyle de adeta günah çıkardı.  Henüz yarısı dahi bitmemiş, biten kısmı da sık sık arızalanan haliyle bile Türkiye'nin başına bunca iş açan Marmaray'ın ileride çok daha büyük oyunlara ve küresel komplolara gebe olduğuna dikkat çeken Abe, "Demedi demeyin, yarın öbür gün sırf bunun yüzünden koca ülke çöker. Daha 3. köprüyü, nükleer santralı falan saymıyorum. Onlara sıra gelmez bile. Çok açık söylüyorum, biz bu vebalin altında kalamayız. Sebebiniz biz olmayalım..." diyerek yol yakınken Marmaray'ı geri sökmenin şu an en sağlıklı çözüm olduğunu dile getirdi.  "Bizim çocuklar ona güzel bi kaynak yapar, biraz uzatırız. Burdan Çin'e dayarız alttan...Artık napalım değerlenir o de bir şekilde..." diyen Japonya Başbakanı, daha sonra Türk heyetine şu sözlerle seslendi:  "Biliyorum hoşunuza gitmiyor, o kadar tantanayla açtık diyorsunuz ama bunlar var ya bunlar bizim baş edebileceğimiz insanlar değil sayın Erdoğan. Yani düşünün ki ülkenizin adeta pırlanta gibi yükselmekte olan bir bankasının genel müdürünün ayakkabı kutularına dolar koyan insanlar. Onu da hep duyduk biz. Bu tiynette insanlar kim bilir Marmaray'a ne yapmazlar? Gelin yol yakınken, sadece birkaç kez imdat kolu çekilmişken dönelim bu işten..." Abe, Japonya olarak sırf bu vebalin altında kalmamak için söküm masraflarını da karşılamaya hazır olduklarının altını çizerken, "Biz de çok zarar diyoruz bu işten ama yapacak bir şey yok. Huzur olmadıktan sonra parayı ne yapalım? O kadar köprü, nükleer santral falan yapan ülke var, büyük oyun bizim müşteriye oynanıyor. İnsanda biraz da şans olacak işte..." sözleriyle açıklamalarına son verdi.