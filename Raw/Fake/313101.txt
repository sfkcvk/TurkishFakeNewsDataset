Birlikte Yaşadıklarını Gizleyen Genç Çift, Kızın Ailesinin 21. Beklenmedik Ziyaretinden de Yırtmanın Sevincini Yaşıyor Güral Burak ve Aslı İzlem çifti, bu öğlen saatlerinde genç kadının şehir dışından gelen ailesinin şok baskınından yine son anda kurtuldu. Eskişehir Anadolu Üniversitesi’nde öğrenim gören çift, son 2 yılda atlattıkları 21. baskının öyküsünü yerel basınla paylaşırken, benzer durumdaki genç çiftlere için değerli tiyolar verdiler... Aslı’nın ailesinin haberinin olmaması için yerel TV mikrofonlarına konuşmayı tercih eden çiftin yaşadığı heyecan ve gurur gözlerinden okunuyordu. İlk sözü alan Güral Burak, öğlen saatlerinde, 8 çeşit reçel, 5 çeşit peynirin yer aldığı serpme kahvaltılarını yaparken gelen haberle sarsıldıklarını belirterek şöyle devam etti: “Garson buraya baksa da bi çay daha söylesek gibi küçük sorunlarla boğuşuyorduk ki tam o sırada WhatsApp bildirimi acı acı çaldı… Mesaj Ankara’dan, Göksel Anne’den gelmişti: ‘Teyzenlere, Afyon’a geçecektik, sana da uğramak istedik kızım. Yarım saate varmış oluruz’… Aslında daha önceki 20 baskından da alışkınız ama bu kez süremiz daha da kısıtlı olduğu için menemene bile dokunmadan apar topar çıktık. Allah'tan çok uzaklaşmamıştık da 10 dakikada evdeydik. Eve varınca tüm sevgililik delillerini toplamaya giriştik yine... Biz genelde, Aslı’nın babası Sherlock Holmes’muş gibi düşünüp öyle davranıyoruz. Sanki Aslı’nın saçlarının yağ seviyesine bakıp da ‘Bu kız 3 gün önce biriyle sevişmiş’ diye çıkarım yapacakmış, halıya sinen çorap kokusundan bana ulaşacakmış gibi… Dikkatli olmak lazım çünkü, ne olur ne olmaz...” Konuşma aralarında yer yer, “Bu yerel kanallar, uydudan filan çekmiyor di mi arkadaşlar?” şeklinde basın mensuplarına endişelerini dile getiren Aslı İzlem ise olayın ayrıntılarını şu sözlerle aktardı: “İlk iş çöpü çıkarmak ve çamaşır sepetinde ne varsa makineye atıp çalıştırmak oluyor. Böylece oralardaki izlerden kurtuluyoruz. Sonra aileme KYK zamanında beraber kaldığım Kübra ile eve çıktığımı söylediğim için onu bulup eve getiriyorum. Onun bölümü tıp olduğu için, eve tıp notları döşüyoruz. Oraya buraya, “Epitel doku”, “Absisik asit” “Endikasyonları, yan etkileri” filan yazıyoruz. İyice havaya girelim diye ilkyardım dolabı bile koyuyoruz TV’nin üstüne. Sonra Güral’ın Fenerbahçe posteri asılı gardrobuna Nejat İşler posteri yapıştırıyoruz. Banyoyu tam bir kız banyosu haline getirmek için fazladan 10-15 tane saç kremi, şampuan koyuyoruz. Normalde ayakkabılığa çok dikkat etmek gerekir ama biz pek girmiyoruz oraya. Benden başka 4 kişiye yetecek kadar daha ayakkabım olduğu için Güral’ınkiler görünmüyor bile. Bir de oda parfümüyle şöyle etrafı güzelce bi lavanta kokuttuktan sonra çiçek gibi kız evi oluyor yine...” Kendisi köşe bucak sakal-kıl-tüy aramaya konsantre olmuş, kanepenin-yatağın altından boxer-çorap toplarken sevgilisinin genelde işin goyoyunda olduğunu belirten İzlem, basın mensuplarına şikayetlerini dile getirmeyi de ihmal etmedi:  "O telaşımın içinde bana 'Ben şimdi Tarık Akan’ın çapkın rolleri gibi kaçacağım birazdan di mi, eheh’, ‘Hulusi Kenter basmadan önce Kadir İnanır ve Müjdat Gezen de evdeki spor-müzik eşyalarını kaldırıyordu ya… Yine onlara benzedik aşkım’ diyor. Hep de aynı bayat yeşilçam esprileri. Hee Güral hee, Hulusi Kentmen geliyor bize de… Ben de Müjdat Gezen’im...” Konuşmalarının sonunda, benzer durumdaki diğer çiftlere tavsiyelerde de bulunan genç kadın, acil eylem planı yapmanın önemine değindi. Güral Bırak ise, sıkıntı yaşamamak adına daha önce birkaç kez tatbikat yapmanın da faydalı olacağını ifade ederken, tahminen 50. baskından sonra, bu tatsız durumu sona erdirip direkt kızı istemeye gideceğini iddia etti:  “Tabii o zaman da sanki yıllardır aynı evde kalmıyormuşuz gibi davranmak gerekecek. Ama neyse merak etmeyin, şimdiden onun da provasını yapıyoruz...”