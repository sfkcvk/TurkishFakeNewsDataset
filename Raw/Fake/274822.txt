BBG'den Bu Yana Bir Ton Manyakla Diyalog Kurmak Zorunda Kalan Öykü Serter Malulen Emeklilik İçin SGK'ya Başvurdu Türkiye’de Reality Show sunuculuğu denince akla gelen isimlerden ilki olan Öykü Serter, bugün öğlen saatlerinde Beşiktaş’taki SGK İlçe Müdürlüğü'ne giderek malulen emekli olmak için başvuru yaptı. Dilekçesinde BBG’den bugüne envai çeşit manyakla uğraşmak durumunda kaldığını ifade eden deneyimli sunucunun belgeleri SGK tarafından "acil" kaşesi vurularak bir üst kurula sevk edilirken, oldukça yıpranmış bir halde kameraların karşısına geçen Serter, içini basın mensuplarına döktü. Beşiktaş SGK İlçe Müdürlüğü'nden çıkışta kendisine uzatılan mikrofonlara konuşan güzel sunucu, psikolojisinin artık daha fazla ruh hastasıyla uğraşmaya dayanamadığını açık yüreklilikle dile getirdi. BBG, Akademi Türkiye, Star Akademi, Bu Tarz Benim derken artık dayanma gücünün kalmadığını belirten Serter, "Eray ile Melih zamanında ben de eğlenmiştim, bi değişiklik olmuştu ancak hayatım boyunca bu adamlarla uğraşacağımı tahmin bile edemezdim" şeklindeki sözlerinin ardından gözyaşları eşliğinde konuşmasına devam etti: "Bakın bir ben bir de belki Ebru Akel. Hayatta karşılaşmayı bile dilemeyeceğiniz, yolda görseniz kaldırım değiştireceğiniz insanlar bizim günlük hayatımızın, mesleğimizin bir parçası maalesef. Plazada bile çalışsan en fazla yan departmandaki şırfıntıyla uğraşırsın, efendime söyliyim müdüre takarsın. Ben şimdi 15 tane sadece değişik giysi giydiği için birbiriyle kavga eden insanla naapayım ha? Napayım? Sırf bu manyaklar yüzünden bi deri bi kemik kaldım, yemeden içmeden kesildim ama artık dayanamı..." Cümlesini tamamlayamayan Serter, basın mensuplarının gözleri önünde yere yığılırken, deneyimli sunucuya derhal kolonyalı mendil ve pet şişe suyu ile müdahele edildi. Serter, bilincinin yerine gelmesinin ardından "Bakın yıllar içerisinde tek ben kaldım. Hani BBG'deki Doğa Bey nerde? İsimlerini bile bilmediğiniz diğer sunucular nerede?" diyerek şok edici gerçekleri kamuoyu ile paylaştı: ''Ben size söyliyim Doğa Bey nerde... Çandarlı'da bir bakımevinde. Yalnızca süte bandırılmış Cici Bebe yiyebiliyor. Kimseyle konuşmuyor ve sorulduğunda sadece adını söyleyebiliyor. Bakıcısı akşamları sahile götürüp bir hava aldırıyor. Durum bu arkadaşlar...''  Kendisinin de son 5 yıldır mahkemelerde şahitliğinin kabul edilmediğini itiraf eden Serter, ''Evet ekran önünde her şey çok güzel, parlak ışıklar, şan, şöhret, para ama kimse bunları konuşmuyor. Şimdiki aklım olsa üç kuruşa Number One TV'de VJ'lik yapmaya devam ederdim.'' ifadelerini kullanırken, zaten kazandığı paranın da psikiyatriste ve xanax'a gittiğini, onun da bir hayrını göremediğini kaydetti. Konu hakkında bilgilerine başvurulan uzmanlarsa Öykü Serter'in başvurusunun haklılığına dikkat çektiler. Kendisi dahil bir çok meslektaşının da aşağı yukarı benzer dertlerden mustarip olduğunu ve malulen emeklilik olmasa bile meslekteki her 6 ay için 1 senelik bir yıpranma payı almak adına yıllardır hukuk savaşı verdiklerini ifade eden Psikolog Aycan Cemilgen, ''Bizim de bu şekilde bin çeşit manyakla şizofrenle uğraşa uğraşa sinir sistemi çöken çok sayıda arkadaşımız var. Ancak maalesef sesimizi yeterince duyuramadık. İnşallah Öykü Hanım sayesinde bizim sorunlarımız da gündeme gelir" sözleriyle ünlü sunucuya destek verdi.