Adalet Bakanlığı, Ülkedeki Tüm Üniversite Öğrencilerine Suçsuzluklarını İspatlamaları İçin 1 Hafta Süre Tanıdı Artan öğrenci tutuklamaları nedeniyle yargı ve emniyet üzerinde oluşan iş yükünü hafifletmek üzere harekete geçen Adalet Bakanlığı, halen tutuklu bulunmayan öğrencilere suçsuz olduklarını ispat etmeleri için 1 haftalık süre tanındığını duyurdu. Açıklamada, herhangi bir terör örgütüyle ilişkisi olmadığını 1 hafta içerisinde belgeleriyle ispatlayamayan öğrencilerin delil yetersizliğinden otomatik olarak örgüt mensubu sayılacağı belirtilirken, örgütün adı, amacı, eylemleri gibi ayrıntılara yargılama sürecinde karar verileceği ifade edildi. Yeni düzenlemeye ilgili olarak bu sabah bir basın toplantısı düzenleyen Adalet Bakanlığı Öğrenci İşleri Daire Başkanı Ekrem Dirilir, “Ülkede her gün bi sürü yürüyüş eylem bi şey oluyor. Nereden bilelim orada olmadığınızı? İşi gücü bırakıp tek tek sizin peşinizden mi koşalım? Bakanlığın kadrosu belli. En iyisi toplu halde siz ispatlayın suçsuz olduğunuzu, biz diğerlerini komple alalım, yoksa işin içinden çıkamayacağız” sözleriyle yaşanan yoğunluğa dikkat çekti. Tutuklananlar arasında gerçekten suçsuz olanların er ya da geç ortaya çıkacağını belirten Dirilir, “Yani en kötü ihtimalle ölünce ahirette anlaşılır ki önemli olan da oradaki hüküm değil mi zaten? Bu dünya geçici..." diyerek öğrencilerin endişe etmesi gereken bir durum olmadığını dile getirdi. Öğrencilerin suçsuz olduklarını nasıl ispatlayabilecekleri yönünde bir soruya karşılık Bakanlık olarak bu konuda da bir çalışma yürüttüklerini belirten Dirilir, henüz taslak halinde olan "Yüksek Öğrenim Öğrencileri İçin Suçsuzlunu İspatlama Rehberi"nden bazı maddeleri de kamuoyuyla paylaştı: - Yürüyüş ve eylem günlerinde, orada bulunulmadığını ispatlamak için gerekirse eylem sona erene kadar gelinip en yakın karakolda oturulacak. “O gün ben Burculardaydım, ders çalışıyorduk” gibi mesnetsiz iddialar kabul edilmeyecek (Biz biliyoruz o Burcuları, Merveleri…) - Poşu taktığı tespit edilenler örgüt üyesi olmadıklarını ispat etmeleri için “Ben Mahsun Kırmızıgül’ün şu şu dizisinde veyahut filminde figüranım” yazılı dilekçelerini, söz konusu yapımın görüntüleriyle beraber teslim edecek. - Sosyla medya hesaplarında profil resmi olarak "v for vendetta", Che, Deniz Gezmiş resimleri kullananlar bu hareketin tamamen artislik amaçlı veya karşı cinsi etkilemeye yönelik yapıldığını, söz konusu şahısların kim olduğunu dahi bilmediklerini ispatlamak durumundadırlar. (Özel üniversitelerde okuyanlar bu mecburiyetten muaftır) - Facebook'ta Yılmaz Özdil yazısı paylaşanlar, yazıyı dalga geçmek için paylaştığını ispat edecek. Yazının altında "ahaha", rastgele harfler ya da o dil çıkaran P harfine benzer işaretten konulması şartı aranacak. - Öğrenci evlerinde 3 kişi ve üzerinde toplananlar örgüt toplantısı yapmadıklarını göstermeye yönelik olarak minimum 3 tur oynanmış king ya da batak çetelesini emniyet güçlerine ibraz edecek. - 2 veya daha fazla kişi yan yana yürüyenler, yürüyüşlerinin protesto amaçlı olmadığını ispatlamak için mümkün olduğunca lakayt tavırlar takınacak. Herkes yanındaki arkadaşına olmadık el şakaları yapacak, çelme takacak, sırtına binecek. - Eylem zamanlarında memlekete gittiğini iddia edenler gidiş dönüş otobüs biletlerinin birer fotokopisini dönüşte en yakın karakola teslime edecek. Bileti bulamayanlar, memleket dönüşünde orada olduklarını ispat etmek için annelerinden gelen bir tencere sarmayı delil olarak sunabilecek. Sarma, inceleme amacıyla karakolda alıkonulacak... - Bilgisayarınızda ne var, hangi sitelere giriyorsunuz bunların kontrolü için bağlı bulunduğunuz ildeki Bilişim Suçları Masası ekiplerine uzaktan erişim yetkisi verilecek. Onlar kafalarına göre arada bir girip bakacaklar bilgisayara. Çok hayvanlığa kaçmadığı sürece, belli bir noktaya kadar pornoya müsamaha gösterilecek...