Kaynacıklı Belediyesi, Geçtiğimiz Yıl İnternet Sitesini Ziyaret Eden 7 Kişiye İftar Yemeği Verdi  Yozgat'ın Kaynacıklı ilçesinin geçtiğimiz yıl hizmete giren resmi web sitesi Kaynacikliyiz.biz'i ziyaret eden 7 kişi, Belediyenin düzenlediği iftar yemeğinde bir araya geldi. Kaynacıklı Belediye Başkanı Mithat Şenocak'ın ev sahipliği yaptığı iftarda neşeli anlar yaşanırken, Şenocak yemek sonrası yaptığı konuşmada ziyaretçi sayısının beklenin bir hayli altında kalmasından dolayı duyduğu burukluğu da gizleyemedi. Kaynacıklı Belediyesi tarafından geçtiğimiz yıl hizmete sokulan resmi web sitesi Kaynacikliyiz.biz; ilçenin tarihi, ekonomisi ve doğal güzelliklerinin yanısıra, belediye hizmetleri hakkında da ayrıntılı bilgiler içeriyor. Açıldığı tarihten itibaren biri Belediye Başkanı, biri Belediye Başkanının aynı zamanda sitenin tasarımcısı da olan 16 yaşındaki oğlu ve ikisi arama motoru bot'u olmak üzere toplam 11 tekil ziyaretçi tarafından görüntülenen web sitesi, halen ilçenin dünyaya açılan penceresi konumunda. İftar sonrası yaptığı konuşmaya, öncelikle hem sitelerini ziyaret ettikleri hem de kendilerini kırmayarak iftar davetlerine olumlu yanıt verdikleri için konuklarına teşekkür ederek başlayan Kaynacıklı Belediye Başkanı Mithat Şenocak, "Bu mübarek ayda şükürsüzlük ediyor gibi görünmek istemem ama açıkçası o siteyi açarken bizim beklentimiz biraz daha farklıydı. Hiç değilse bi bin, iki bin kişi falan gelir diye bekliyorduk. Neyse buna da şükür, neticede hiç yoktan iyidir" sözleriyle yaşadığı hayal kırıklığını dile getirdi. Türkiye'yi ve Kaynacıklı'yı merak eden, tanımak isteyen yabancılar olabilir, onlar da gelir bakar belki diyerek sitenin İngilizce versiyonunu dahi yaptıklarını belirten Şenocak, "Nerede hata yaptık, eksiğimiz nedir ben de bilemiyorum. Bunları elbirliğiyle araştırıp çözeceğiz ama yani bir insan en azından bizim asfaltlama çalışmalarımızı, geçtiğimiz yıl kaç aileye yakacak yardımı yaptığımızı da mı merak etmez? Hadi onu merak etmedi, 'Ben bu Kaynacıklı'ya gidecek olsam nereyi ziyaret ederim, bunun ören yeri mesire yeri neresidir' onu da mı öğrenmek istemez? Maalesef bu 7 arkadaşımız dışında isteyen çıkmadı" sözleriyle tüm kamuoyuna sitem ederken, durumu biraz da web sitesinin henüz belirlenemeyen bir nedenden ötürü 3 ay boyunca erişilemez durumda olmasına bağladı. Kaynacikliyiz.biz'in bizzat lise birinci sınıfa giden oğlu tarafından, başka bir belediye sitesinin birebir kopyalanıp isim ve resimlerin değiştirilmesi teknolojisiyle geliştirildiğini vurgulayan Şenocak, şöyle devam etti: "Evladım diye demiyorum gerçekten bu çocuk gecesini gündüzüne katarak, kimi zaman derslerinden geri kalmak, kimi zaman Facebook'undan fedakarlık etmek pahasına bu siteyi hayata geçirdi. Yalnızca o da değil, ayrıca ben ve diğer önemli belediye personeli için bizzat geliştirdiği e-mail adreslerini de sitede yayınlayarak dünya ile entegrasyonumuz için elinden geleni yaptı. Şu anda başta hemşehrilerimiz olmak üzere tüm dünya bana mithatsnck56@gmail.com adresinden kolaylıkla ulaşabiliyor. Hatta bu sayede geçtiğimiz yıl Nijerya'nın devrik liderinin oğluyla bile tanışma şansı buldum ve şu an ilçemize çok ciddi nakit girişi sağlayacak bir anlaşmanın son aşamasındayız. Düşünüce Nijerya nere Kaynacıklı nere dersin ama işte teknoloji sayesinde bütün bunlar artık mümkün olabiliyor." Sitenin Kaynacıklılı olmayan tek ziyaretçisi Orhan Gümüş (62) ise gecenin ilgi odağı olan isimdi. Ankara'da ikamet ettiği ve emekli öğretmen olduğu öğrenilen Gümüş gecede tebrikleri kabul ederken, Kaynacıklı Belediye Başkanı, Kaymakamı ve Garnizon komutanıyla da bir süre sohbet etme imkanı buldu. Belediye Başkanının ısrarı üzerine siteyi ziyaret ediş öyküsünü anlatmak için mikrofon başına geçen Gümüş, "Açık konuşmak gerekirse google'da şifalı otlarla ilgili bir şeylere bakarken yaptığım bir yazım hatası sonucu, ilk sırada değerli beldenizin web sitesine denk geldim. Belki bir ilgisi alakası vardır diyerek girmiş bulundum ve sitede geçirdiğim yaklaşık 5 dakika içerisinde de Kaynacıklı'yı yakından tanıma fırsatı edindim. Artık burası benim ikinci memleketim gibi oldu. Belediyenizin çalışmalarını yakınen takip ediyorum." sözleriyle davetlilere duygu dolu anlar yaşattı. Sitenin ziyaretçi sayısının ve geçtiğimiz yıl 1.35 USD civarında kalan google reklam gelirlerinin artırılması konusunda alınacak önlemlerin de masaya yatırıldığı gece, içilen 3. bardak çayların ardından son buldu.