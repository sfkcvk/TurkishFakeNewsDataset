TÜİK: 'Öğrencisiyle ilişkiye giren kadın öğretmen' Haberleri, Yurt Dışında Eğitime Olan Talebi Tetikliyor... TÜİK tarafından 3 yıldır yürütülen 'Yurt Dışında Eğitim: Gerçekten Beyin Göçü mü?' araştırmasının sonuçları yayınlandı. 16 ilde 20.000'den fazla orta öğretim öğrencisiyle yapılan araştırmaya göre gençlerin ortalama olarak %72'si eğitimine yurt dışında devam etmek istediğini belirtirken, 'öğrencisiyle ilişkiye giren kadın öğretmen' haberlerinin hemen ardından bu oran %95'lere kadar çıkıyor... Araştırma sonucu ortaya çıkan raporu paylaşmak üzere bugün bir basın toplantısı düzenleyen TÜİK Gençlik ve Eğitim Dairesi Başkanı Anıl Yüceses, yurt dışında eğitime olan talebin özellikle son 2 yılda tırmanışa geçtiğine belirterek şöyle devam etti: "Bu artışı bekliyorduk, bizim için de sonuç sürpriz olmadı ama artışın nedeni konusunda aynı şeyi söyleyemeyeceğim. Biz daha ziyade eğitim kalitesi, ekonomik şartlar, güvenlik endişeleri, gelecek kaygıları gibi nedenlere bağlı olacağını düşünüyorduk. Nitekim öğrenci arkadaşlarımızın bize verdiği yanıtlar da o şekilde. Sorunca 'işsiz kalmaktan korkuyorum', 'daha iyi bir eğitim alacağımı düşünüyorum', 'Türkiye'de geleceğimi güvende hissetmiyorum' gibi aklı başında şeyler söylüyorlar. Ancak dikkatli bir çalışanımızın yaptığı çalışma kafamızda soru işaretleri oluşturdu. Olay tam da o şekilde olmayabilir..." Buna göre, özellikle ABD'deki liselerde yaşanan ve sık sık basına yansıyan 'Öğrencisiyle ilişkiye giren kadın öğretmen' vakalarının yoğunluğu ve yurt dışında eğitime olan talep arasında doğru bir orantı tespit ettiklerini söyleyen Yüceses, çalışmaya ait grafikleri de basın mensuplarıyla paylaştı:  "Grafiklerde de net bir şekilde görülüyor. Mesela bakın, 4 ay önce ABD'nin Ohio eyaletinde bir öğretmen 3 öğrencisiyle ilişkiye girdiğini itiraf etmiş. O olaydan 2 hafta önce bizim yaptığımız anket yurt dışında eğitim almak isteyenlerin oranını %71 olarak gösteriyor. Olayın hemen ardından yaptığımız ankette ise bu oran %91'e çıkmış. Ankete yanıt veren öğrencilerimizden %23'ü direkt o okulun adını, %6'sı da bizzat öğretmenin adını verip özellikle ondan eğitim almak istediklerini belirtmişler. Elimizde çeşitli tarihlerde buna benzer 20'ye yakın vaka örneği var. Hepsi size dağıtılan broşürlerde mevcut..." TÜİK yetkilisi, araştırma sonuçlarının bir yandan sevindirici olduğuna dikkat çekerken, "Aslında biraz da bu yüzden bir basın toplantısıyla paylaşma gereği duydum. Evet gençlerimizin önemli bir bölümü yurt dışında eğitim alıp hayatına orada devam etmek istiyor ama bunu %100 beyin göçü olarak adlandırmak da çok doğru değil gördüğünüz gibi. Yani göçen bir organ var ama beyin demek ne kadar doğru onu sizin takdirinize bırakıyorum." sözleriyle basın toplantısına son verdi.