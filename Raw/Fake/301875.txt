Terör Korkusu Nedeniyle İlk Buluşmalarını Erteleyen On Binlerce Çift, Birbirlerine Youtube Link'i Göndermeye Devam Ediyor... Bir süredir yurdu etkisi altına alan terör dalgası, başta internet üzerinden tanışanlar olmak üzere henüz ilişkilerinin flört evresinde olan on binlerce çifti de olumsuz etkiliyor. Önce Ankara, geçtiğimiz hafta da İstanbul'da gerçekleşen saldırıların ardından hafta sonu için planlanan buluşmalar 2 haftadır iptal edilirken, Youtube'dan şarkı ve komik gif gönderme sürecine saplanıp kalan çiftlerin en büyük temennisi, ülkenin bir an önce terörün sadece belli bir bölgede yaşandığı eski güzel günlere dönmesi yönünde. Art arda gelen terör saldırıları ve önü alınamayan söylentilerle birlikte özellikle büyük şehirlerde hayatı durma noktasına getiren terör, başta eğlence ve yeme içme sektörü olmak üzere piyasaları da olumsuz yönde etkiliyor. 2 haftadır adeta sinek avlayan mekanların ardından konunun en büyük mağdurlarından biri ise ilk buluşmalarını bu mekanlardan birinde gerçekleştirmeyi planlayan çiftler...  Bahar aylarının gelişiyle birlikte yavaş yavaş ilk temelleri atılmaya başlanan on binlerce ilişki, normal şartlar altında en fazla bir kaç hafta sürmesi öngörülen internet üzerinden yazışma döneminde takılıp kalırken, durumun daha da uzun sürmesi halinde konuşulacak konu kalmama sıkıntısı da çiftleri şimdiden düşündürüyor.  Olayın mağdurlarından Gazi Üniversitesi öğrencisi Eren Tenekeci(22), Instagram'da bir ay önce tanıştığı Merve Gülder'le ilişkilerini şu ana dek ancak whatsapp'a kadar taşıyabildiklerinden dert yanarak, yaşadığı sıkıntıları şu sözlerle aktardı:  "Yani iyi başlamıştık aslında. Karşılıklı resim beğenme, 1-2 gün sonra birbirini ekleme, yorumlarda ufaktan cilveleşmeler, instagram üzerinden ilk mesajlaşmalar falan derken her şey olması gerektiği gibi ilerliyordu. İlk haftanıın sonunda telefonlar da verilip whatsapp aşamasına geçildi. Bir kaç gün de oradan muhabbet ettikten sonra 2 hafta önce cumartesi için Tunalı'da bi kahve içelim, oradan belki Bestekar'a akarız falan diye sözleştik. Tam bu iş oldu derken, siz de biliyorsunuz o elim olay gerçekleşti. Moral falan kalmadığı gibi korkumuzdan evden de çıkamadık. O hafta sonu öyle yalan oldu. Bi sonraki cumartesi yine sözleşmiştik bu sefer de İstanbul patladı, hadi gene evlere. Velhasıl youtube'a, komik gif'e devam ama böyle nereye kadar gidecek bilmiyorum..." Sürecin bu kadar uzayacağını tahmin etmediği için elindeki en iyi malzemeleri de tükettiğini ve komik gif-orjinal müzik stoğu açısından darboğaza girdiğini de sözlerine ekleyen Tenekeci, "İlk başta yolladığım gif'lere "sfshkfhsjkfhskjhfks" şeklinde tepkiler gelirken artık ':))' geliyor. Yakında korarım o da tek ':)' a düşecek. Normal şartlar altında şimdiye çoktan kızı eve atmı... Yani güzel bir birlikteliğe yelken açmıştık ama şu an en fazla kalpli öpücüğe kadar gelebildik" derken, durumun böyle devam etmesi halinde ilişkinin daha başlamadan biteceğine dikkat çekti.  Konuyla ilgili olarak görüşlerine başvurduğumuz Ankara Üniversitesi Siyasal Bilimler Fakültesi Öğretim Üyesi Doç. Dr. Halit İnebalı ise çiftlere önemli tavsiye ve uyarılarda bulundu. Bu aşamada yapılacak iki büyük hata olduğunu belirten İnebalı, şöyle devam etti:  Doç. Dr. İnebalı, ülkenin ve dünyanın içinde bulunduğu konjenktür gereği bu durumun daha da uzun sürebileceğine işaret ederken, tavsiyelerini ise şöyle sıraladı:  Muhabbet için kısıtlı bir malzemeniz varsa idareli kullanın. İnternette bol bol araştırma yapıp kendinizi geliştirin. Gerekiyorsa müzik, filmler ve mizah konusundaki zevkine güvendiğiniz arkadaşlarınızdan destek alın. Böyle haftalarca muhabbet etmeniz gerekebilir. Ona göre hazırlık yapın.  İnternetten konuşma sıklığınızı biraz düşürün. Fazla muhabbet bi noktadan sonra sıkacaktır. Yalnız arayı da soğutmayın. Günde en fazla 1 saat en az 20 dakika aralığında tutmaya çalışın.   İlla buluşulacaksa büyükelçiliklerin uyarılarını dikkatle takip edin ve hafta içi şehrin nispeten daha az merkezi olan bölgelerindeki mekanları tercih edin. Hem daha az tedirgin olursunuz hem de durduk yere elin kızının/oğlunun kanına girmemiş olursunuz.  Baktınız olmuyor, boşverin. Olaylar iyice bi durulana kadar bekleyin. Neticede canınızdan kıymetli değil. Hem şu an herkes aynı durumda zaten, merak etmeyin kimse kapmaz...