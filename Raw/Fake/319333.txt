AK Parti Yönetimi, Almanya'yı Kınaması İçin Muhalefet Temsilcilerinden Ricada Bulunacak: "Biz ifade özgürlüğü falan diyince komik oluyor..." Almanya’nın Bekir Bozdağ ve Nihat Zeybekçi’nin bu ülkede yapacağı toplantıları yasaklamasının ardından AK Parti'de şok sürerken, parti yönetimi toplantı ve ifade özgürlüğü engellendiğinde ne yapılacağı konusunda görüş almak ve kendileri adına Almanya'ya demokrasi çağrısı yapmalarını rica etmek üzere bugün muhalefet temsilcileriyle bir araya gelmeye hazırlanıyor... Almanya’da yaşanan anti demokratik gelişmelerin ardından AK Parti konuyu değerlendirmek üzere muhalefetle bir araya gelme kararı aldı. Bugün basın mensuplarına bir açıklama yapan Adalet Bakanı Bekir Bozdağ, “Valla durum ortada arkadaşlar. Resmen toplantı ve ifade özgürlüğümüz engellendi. Anlatıyorlardı ama inanmıyorduk, gerçekten çok fena bi şeymiş. İnsan başına gelmeyince bilemiyor işte." sözleriyle ateşin düştüğü yeri yaktığını ifade etti. Bozdağ, Almanya'nın kararının ardından refleks olarak bu tutumu eleştirmek üzere mikrofonların başına geçtiğini ancak tam ne diyeceğini bilemediği için biraz tutuk kaldığını belirterek şöyle devam etti:  “Yani nasıl desem… ‘Anti demokratik’ derken ‘ifade özgürlüğü’ derken bile ağzımda bir garip durdu o laflar. Olmadı ya, yakışmadı. Onu bizim muhalefet daha güzel yapıyor mesela. Kendileriyle istişare edip ilk etapta bizim adımıza acaba Almanya'ya demokrasiyle ilgili bir tepki vermeleri mümkün olabilir mi diye ricada bulunacağız. Gördünüz yani dün ben konuşayım dedim ama herkes çok güldü. Ciddiye alınma noktasında bir sıkıntı yaşadık. Nolacak, çıksınlar Almanya'yı eleştirsinler bu sefer de. Onlara da bir değşiklik olur hem..."  Muhalefetin bu konuda gönüllü olmaması halinde en azından toplantı ve ifade özgürlüğü engellendiğinde ne yapılması gerektiği konusunda kendilerinden fikir almaya çalışacaklarını belirten Bozdağ, "Ne biliyim bir eylem yapmak gerekir mi? Nasıl bir eylem yapılmalı? Bunları danışacağız. Kendi aramızda bir araya geldik şu ana kadar çıkan en iyi fikir Almanya sınırına gidip duran adamlık yapmak oldu. O da işte ilk anda iyi gibi gelmişti ama bir uyuyup uyanınca kendi kendime ‘Saçma mı olur acaba ya?’ diye düşünmeden edemedim. Velhasıl baya bir kafamız karışık. İnşallah destek olurlar.” sözleriyle toplantıdan olumlu bir sonuç çıkması temennisinde bulundu. Hazırlanan toplantı programına AK Parti kurmaylarının ilk olarak bu akşam saatlerinde Meral Akşener'le bir araya gelmesi beklenirken, HDP temsilcisiyle olan görüşme ise parti sözcüsünün gözaltına alınması nedeniyle iptal edildi.