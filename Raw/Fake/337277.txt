Seçim İttifaklarının Yasallaşması ile Birlikte Son Olarak YSK da AK Parti’yle Seçim İttifakına Sıcak Baktığını Açıkladı... Siyasi partilerin seçim ittifakına ilişkin düzenlemeyi içeren kanun teklifinin kabul edilmesiyle birlikte partilerden art arda ittifak açıklamaları gelirken, son hamle de Yüksek Seçim Kurulu(YSK)'ndan geldi. 2019 Cumhurbaşkanlığı Seçimleri öncesinde AK Parti'yle ittifaka sıcak baktıklarını açıklayan YSK Sözcüsü Muzaffer Buluncak, işbirliğinin yasal bir zemine kavuşmasından duyduğu memnuniyeti dile getirirken, süpriz olmayan gelişme siyaset kulislerinde de "uzun zamandır beklenen bir açıklama" olarak değerlendirildi.  Düzenlediği basın toplantısında, YSK'nın 81 ilde örgütlenmiş güçlü teşkilat yapısıyla bugüne dek tüm seçimlerde belirleyici rol oynayan bir kurum dikkat çeken Buluncak, önümüzdeki seçimlerde de bu kilit konumu sürdüreceklerini ifade etti. "Yanlış anlaşılmasın, bunları eli yüksetme gibi bir niyetle söylemiyorum. O tarz at pazarlığı gibi şeylere tenezzül eden bir kurum değiliz çok şükür" diyen YSK Sözcüsü, amacının zaten siyasi olarak yakın noktalarda durdukları ve geçmişte de çeşitli kereler işbirliğine gittikleri AK Parti'yle kurulacak bir ittifaka gereken katkıyı verebileceklerinin altını çizmek olduğunu dile getirdi. Buluncak, bu noktada teklifin muhataplarınca da doğru bir şekilde değerlendirileceğinden kuşkusunun olmadığını da sözlerine eklerken "Tabii bunları rakamsal olarak şu aşamada ifade etmek doğru değil ama milletvekilliği ve bakanlık dağlımında hakkaniyetli bir çizgi izleneceğine inanıyorum" sözleriyle de AK Parti yönetimine mesaj gönderdi. Teklife henüz AK Parti'den resmi bir yanıt gelmezken, parti kurmaylarının bu teklife sıcak baktığı ve "Nerden baksan MHP'den fazla emeği geçti bize, bir güzellik yapmak lazım artık" söyleminin dile getirildiği de Ankara kulislerinden sızan bilgiler arasında.