Hükumet, Rıza Sarraf Davasında Son Kozunu Oynamaya Hazırlanıyor: Ebru Gündeş'in Çocuğunun Psikolojisi İçin BM'den Gözlemci Talep Edildi... ABD’de devam eden Rıza Sarraf davasına müdahil olma çabasını sürdüren Türkiye, bugün Manhattan’da başlayacak duruşma öncesi son kozunu da kullanmaya hazırlanıyor. Davanın Ebru Gündeş'in çocuğunun psikoloisi üzerinde yaratacağı olası tahribatı uluslararası kamuoyunun gündemine taşımaya hazırlanan Hükümet, Birleşmiş Milletler'den gözlemci talep etti.  Konuyla ilgili olarak bir basın toplantısı düzenleyen Hükümet Sözcüsü Bekir Bozdağ, "İşin bu noktaya varmasını istemezdik ancak karşı tarafın uzlaşmaz tavırları bizi buna zorladı." sözleriyle alınan kararı aktardı. 17-25 aralık sürecinde Ebru Gündeş'in çocuğunun psikolojisine bir zarar gelmemesi için verilen olağanüstü mücadeleyi hatırlatan Bozdağ, aynı mücadeleyi uluslararası boyutta vermekten çekinmeyeceklerinin de altını çizdi. Bozdağ, oldukça sert bir tonda gerçekleşen açıklamalarına şöyle devam etti: "Tabii o zaman kendi aramızda bir mevzu olduğu için televizyondaki bir yarışma programından annesi Sayın Ebru Hanım vasıtasıyla takip edilebiliyordu bu evladımızın psikolojik durumu. Şimdi durum farklı, o yüzden Birleşmiş Milletler'den tarafsız gözlemci ve pedagoglar talep ettik. Türkiye olarak biz olayın ilk patlak verdiği günlerden bu yana gerek eşi Ebru Hanım'ın gerekse de çocuğunun bu olmusuz durumdan etkilenmemesi için azami gayreti gösterdik, gösteriyoruz. Bazıları bu hassasiyetimizi farklı manalara çekmek, sanki kendimiz için kaygılanıyormuşuz gibi bir hava yaratmak istemiş olabilirler. Onları da kamuoyunun vicdanına havale ediyoruz. Artık bu gözlemciler vasıtasıyla mesele uluslararası bir boyut da kazanacağı için aynı hassasiyeti ABD’li muhataplarımızdan da bekliyoruz..." Son olarak "Çok kötü şeyler konuşuluyor, duyuyoruz. Milyarlarca dolar ceza, yıllarca hapis falan, bunlar hiç hoş şeyler değil. Hele ki o yaşta bir çocuk için. Tam kaç yaşında bilmiyorum ama 2013'te çocuksa hala daha ufak olması lazım. Neyse, bu evladımızın ruhsal gelişimi bizim kırmızı çizgimizdir. En ufak bir şey olursa dünyayı ayağa kaldırırız. Hadi bakalım..." sözleriyle ABD'ye meydan okuyan Bozdağ, aynı hassasiyeti davayla ilgili olumsuz haberleri yayınlamamak suretiyle Türk basınında da beklediklerini bir kez daha vurguladı.