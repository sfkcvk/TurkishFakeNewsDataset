Partisine Döneceğini Açıklayan Abdullah Gül'e, Genel Merkez’den Yeşil Işık: ''B sınıfı ehliyet vardı di mi?'' Cumhurbaşkanlığı seçiminin ardından görev süresinin bitimine sayılı günler kala Abdullah Gül partisine dönüş sinyalleri verirken, AK Parti Genel Merkezi de Gül’den gelen mesaja kayıtsız kalmadı. Bugün konuya ilişkin bir açıklama yapan AK Parti Örgüt ve İnsan Kaynakları Sorumlusu Nurettin Ilıcan, “Yani gerçi açık bir şoför pozisyonumuz, bi de sistem sorumlusu kadromuz var oralarda da daha giriş seviyesinde birini arıyoruz ama... Kendi evladımızı da açıkta bırakacak değiliz bi' yandan” sözleriyle Gül’e kapılarının açık olduğunu belirtti. Ilıcan’ın verdiği bilgiler doğrultusunda Gül’ü, internet sitesinden yapacağı başvurunun ardından grup mülakatı, sağlık raporu ve referans taraması gibi zorlu etaplar bekliyor. Dün yaptığı “Partime geri döneceğim” açıklamasının ardından akıbeti merakla beklenmeye başlanan Abdullah Gül’e dair AK Parti cephesinden ilk resmi açıklama bugün geldi. Sabah saatlerinde basın mensuplarının karşısına çıkan AK Parti Örgüt ve İnsan Kaynakları Sorumlusu Nurettin Ilıcan, fırsat eşitliği çerçevesinde her vatandaşın partilerine başvurma hakkının bulunduğunu kaydederek konuşmasına başladı. “Bakın biz açıkça internet sitemizden ilan ettik. B Sınıfı ehliyeti olan, minimum 3 yıl aktif sürücülük deneyimli şoför lazım. Bir de sql, php, word, excel, efendime söyliyim powerpoint  bilen sistem sorumlusu ilanı verdik. Sayın Gül’ün ehliyeti var diye biliyorum, ora daha uygun gibi. Excel falan daha karışık çünkü biraz” diyen Ilıcan, deneyimli cumhurbaşkanını iş başvuru formunu doldurmaya davet etti. Bugüne kadarki insan kaynakları tecrübesine dayanarak Gül’ün durumuna ilişkin bir değerlendirme de yapan Ilıcan, “Yani şimdi kendisi cumhurbaşkanlığı yapmış, açık konuşalım Türkiye'de çok dar bir sektör maalesef. O kadar insan var anca 1 kişiyi alıyorlar. E ordan çıkınca iş imkanları kısıtlı. Başka nerde cumhurbaşkanı olucaksın di mi?” diyerek kadronun kesinlikle ‘çantada keklik’ gibi görülmemesi gerektiğinin altını çizdi. Parti olarak, kendi içlerinden yetiştirdikleri elemanların her zaman arkasında durmaya hassasiyet gösterdiklerini vurgulayan İK Sorumlusu, “Aslında bizim genel merkezin kantin işletme işi vardı. Tam kendisine göreydi ama maalesef onu da geçenlerde eski bakanlara verdik” diyerek Gül adına önemli bir fırsatın kaçtığını kaydetti. Görev süresi boyunca 882 adet yasa imzalayan Abdullah Gül’ün askerde olsa tam yazıcı olabilecek kalibrede olduğunu da belirten Ilıcan, “Ya aslında bak askerliği yapmadıysa bu dönemde hazır vakti boşken onu aradan çıkartsın. Ben de işsizken gidip yapmıştım. Belki yeri iyi olursa tezkere bırakır kalır orda. Neticede eski başkomutan...” sözleriyle farklı kariyer yollarının da denenebileceğini aktardı. AK Parti Genel Merkezi’nden gelen haberin ardındansa Gül ailesinde şaşkınlık ve üzüntü hakimdi. Gazetecilere kısa bir değerlendirmede bulunan Abdullah Gül “Valla görüyosunuz işte, bu devirde bu işler çok zor. Anca AK Partili tanıdığın olucak ki bi yerlere gelesin. Yazıklar olsun” demekle yetindi. Eşini teskin etmeye çalışan Hayrünnisa Gül ise daha umutlu konuştu. “Ben zaten bu işe çok olumlu bakmıyodum. Çünkü orda sigorta yapılınca bu sefer emekli maaşı kesilecek diye biliyorum... Tamam emeklilikte evde durmasın, kahveye falan da dadanmasın da gene de daha iyi olanaklar çıkacak bence karşısına” diyen eski First Lady, eşinin bir an önce Birleşmiş Milletler’e CV yollayarak şirin, butik bir ülkede cumhurbaşkanlığı şansını denemesinden yana olduğunu ifade etti.