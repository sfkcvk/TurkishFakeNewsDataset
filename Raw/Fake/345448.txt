KiKi Challenge'la Dilediği Doğal Seleksiyonla Gerizekalı Eleme Rakamına Ulaşamayan İlluminati, Eli Yükseltiyor: Araba Hareket Ederken İnip Egzoz Gazı Çektikten Sonra... Kiki Challenge'la insanları araba hareket ederken inip dans etmenin süper bir fikir olduğuna ikna ederek gerizekalıların doğal seleksiyonda elenmesini hedefleyen illuminati, projede beklenen zaiyata ulaşılamamasının ardından yeni planını devreye sokmaya hazırlanıyor. Konuyla ilgili olarak New York'taki İlluminati Genel Merkezi'nden yapılan açıklamada, KiKi Challenge projesiyle şu ana dek sadece 4 gerizekalının ya bizzat indikleri araba ya da yoldaki diğer araçlar tarafından ezilerek elendiği belirtilirken, hedeflenen rakam olan 20.000'e ulaşmanın bu aşamada imkansız gibi göründüğü ifade edildi. Açıklamada, ''Projenin kurgusundaki bazı eksikler yüzünden maalesef KiKi Challenge doğal seleksiyona düşündüğümüz kadar katkıda bulunamadı. Challenge'a katılan gerizekalılar arabalar çok yavaş giderken inip dans ettikleri için en fazla düşüp dizlerini falan sakatladılar. Olumlu ama yetersiz bir sonuç'' denirken, en başta araç hızının en az 40 km/saat olması ve trafiğin aktığı bir yolda gerçekleştirilmesi gibi kurallar konulmamasından duyulan pişmanlık dile getirildi.  Bu deneyimden alınan derslerlerle İlluminati'nin dünyaya düzen getirmek ve zayıf genleri eleyerek nüfus kalitesini yükseltme hedeflerine doğru daha kararlı bir şekilde yoluna devam edeceğinin de altı çizilen açıklamada, bir sonraki aşama olan Super KiKi Gas Challenge'ın da duyurusu yapıldı.  En az 30 km/saat hızla giden bir araçtan inerek önce egzoz borusuna ağzı dayayıp gazı içine çekme ve sonra koşarak arabanın önüne geçip karbonmonoksit kafasıyla dans etme şeklinde kurgulanan Super KiKi Gas Challenge'dan oldukça ümitli olduklarını belirten İlluminati yetkilileri, Challenge'ın lansmanının önümüzdeki hafta her zamanki gibi özellikle mal ergenler tarafından çok sevilen sürpriz bir ünlü tarafından yapılacağının da müjdesini verdiler.