Uzun Uğraşların Ardından 20 Kilo Vermeyi Başaran Ezgi Üncüler(28), Hepimizi Boydan Selfie'ye Boğmaya And İçti... Yaklaşık 1.5 yıllık bir diyet ve spor programı sonunda nihayet 20 kilo vererek standart bir görünüme kavuşan Ezgi Üncüler(28), sosyal medya hesaplarında sadece kafasını gösterebildiği yılların acısını çıkarmaya hazırlanıyor. 61 kiloya düşmesinin ardından bugün tüm cesaretini toplayarak ilk boydan selfie'sini instagram hesabından paylaşan 1.67 boyundaki genç bankacı, aldığı övgü dolu yorumların gazıyla sonraki 4 saati toplam 150 kadar daha selfie çekerek tamamladı. Bu öğleden sonra 16.35 civarında spor salonundaki boy aynasında çektiği selfie'yi önce annesi ve 2 yakın arkadaşına gönderen Üncüler, "tamam olmuş bu sefer, ver gitsin" onayını aldıktan sonra 16.48'de Instagram hesabından #workworkwork hashtag'iyle birlikte paylaştı. Selfie'nin ilk 1 dakika içinde sadece annesi ve 2 yakın arkadaşı tarafından beğenilmesiyle tedirgin olan genç kadın, 1 dakika daha bekleyip başka like gelmezse fotoğrafı silme kararı aldı.  Saniyeler geçtikçe bekleyiş daha da gergin bir hal alırken, zamanın dolmasına kısa bir süre kala eski iş arkadaşı Derya Alasır'dan gelen like ve "Oooo ne güzel olmuşsun sen yahu fıstık!! (Kalp, gözlerden kalp çıkan smiley, alev, kalp)" yorumuyla birlikte Üncüler'in instagram hesabı adeta bayram yerine döndü. Alasır'ın like'ını 3 eski okul arkadaşı, 2 iş arkadaşı, 2 kuzen, bir dönem ufaktan flörtleşilen 1 eski iş arkadaşı ve tanımadığı ancak profil resmini beğendiği için eklediği 3 kişiden gelen beğeniler takip ederken, 5 dakika içinde 18 like'ı geçen fotoğrafa karşı cinsten gelen ilk yorumla (ateş eden tabanca, güneş gözlüklü smiley) birlikte kilo verme sürecinin başarıyla tamamlandığı da tescillenmiş oldu.  Eski iş arkadaşının yorumunu beğenip, "O senin güzelliğin bebeğimmm (kalp, öpücük, utanan maymun)" yorumuyla yanıtlayan Üncüler, rüştünü ispat eden fotoğrafı bir de Facebook hesabında paylaştıktan sonra spor salonundaki aynada, salondan çıkışta bindiği asansörün aynasında, yürürken denk geldiği 3 mağazanın camekanında ve evde girişte bulunan boy aynasında olmak üzere takip eden 4 saatte 150 kadar daha boydan selfie'sini çekti.  "Görmemiş" demesinler diye 2. boydan selfie'sini koymak için en az 12 saat beklemeyi uygun gören genç kadın bir yandan hangi fotoğrafı nasıl bir filtreyle paylaşacağına karar vermeye çalışırken, sürenin dolmasını da adeta dakikaları sayarak bekliyor. Instagram'da sadece kafasının göründüğü, tatil fotoğrafı olarak bir tek ayaklarını ve dövme yaptırdığı sağ el bileğini paylaşabildiği yılların acısını çıkarmaya and içen Üncüler'in bayram tatili performansı şimdiden merak konusu olurken, övgüye doyana kadar önümüzdeki aylarda da her gün en az bir boydan selfie'sini paylaşacağına kesin gözüyle bakılıyor.