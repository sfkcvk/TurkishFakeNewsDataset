Aile İçi Şiddete Maruz Kalan Caillou, Sosyal Hizmetler Koruması Altında  Dünyada yaklaşık 50 milyona yakın çocuk izleyicisi bulunan Caillou, Sosyal Hizmetler tarafından aile içi şiddete maruz kaldığı gerekçesiyle koruma altına alındı. Babası Boris ve Annesi Doris tarafından darp edildiği belirlenen Caillou'nun ailesi hakkında, olayın ağır tahrik sonucu gerçekleştiği göz önüne alınarak herhangi bir işlem yapılmazken, minik yavru bitmek bilmeyen sorularıyla şimdiden Sosyal Hizmetler çalışanlarının da haklı nefretini kazanmış durumda.
 
 
Sosyal Hizmetler yetkilisi Finn Martin, çocuklara faydalı bilgiler öğretmenin yanısıra sorgulamayı ve araştırmayı da öğreten Caillou'nun ailesi tarafından şiddete maruz bırakılması ve altında yatan nedenlerle ilgili olarak çarpıcı açıklamalarda bulundu
 

Bizzat kendi çocuğunun da bir oturmaya 6 bölüm Caillou izlediğini söyleyen Martin, anne ve babanın halini en iyi kendisinin anladığını dile getirerek şöyle devam etti: "Gittim anne babayı da gördüm. Hallerini görseniz insan acır. Anne sinir haplarını şeker gibi yutuyor. Baba desen ayık gezemez olmuş. Ki başka türlü çekilir değil zaten. Bir yerde kafa derler buna da.. "

  
Caillou'nun durumu hakkında da açıklamalar yapan Martin  "Çocuğun sağlık durumu iyi. Sosyal Hizmetler binasına çabuk uyum sağladı. Hatta dün akşam kendisini koğuşta sigara içerken yakaladık fakat sigaranın zararlarıyla ilgili soracağı sorulardan korktuğumuz için şimdilik ses çıkarmadık." sözleriyle basın toplantısını noktaladı.