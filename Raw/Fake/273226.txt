Turizm Bakanlığı Ekmek Almak, Dolmuşa Binmek ve Kartopu Oynamak Gibi Ölüm İhtimali Yüksek Aktivitelerle Adrenalin Tutkunlarını Ülkeye Çekmeyi Planlıyor Mersin’de dolmuşa bindikten sonra tecavüze uğrayarak katledilen Özgecan Aslan’ın ardından dün gece İstanbul’da Nuh Köklü’nün kartopu oynaması sebebiyle öldürülmesi Kültür ve Turizm Bakanlığı’nı harekete geçirdi. Duruma daha fazla kayıtsız kalınamayacağını belirten Bakanlık, Türkiye’de ölüm heyecanının artık hayatın her alanına yayıldığı tespitinden hareketle tüm dünyadan adrenalin tutkunlarını ülkemize beklediğini ilan etti. “Türkiye - 2875 Km’lik Dünyanın En Uzun Korku Tüneli” sloganıyla kampanyanın lansmanı da bakanlık yetkilileri tarafından başlatıldı. Ardı ardına gelen ölüm haberleriyle sarsılan Türkiye, güne Kültür ve Turizm Bakanlığı’ndan gelen sevindirici gelişmelerle başladı. Vahşice katledilme boyutuna varan cinayetlerle bir anda dünya gündeminin de tepesine oturan Türkiye’nin adrenalin tutkunları için son dönemin en ideal adresi haline geldiğini belirten Bakanlık Müsteşarı Mithat Yunaker, krizi fırsata çevirmeye yönelik yeni planlarını kamuoyuyla paylaştı. “Ölümlere biz de Turizm Bakanlığı olarak daha fazla sessiz kalamazdık” sözleriyle öncelikle vefat edenlerin ailelerine baş sağlığı dileyen bakanlık müsteşarı, proje başarıya ulaşırsa bugün katledilenlerin her birinin aslında birer ‘Turizm Şehidi’ olacaklarını dile getirdi. Heyecan turizminin kendine has kimi dinamikleri olduğunu ve adrenalin severleri bir ülkeye çekebilmek için birçok bileşenin bir araya gelmesi gerektiğini vurgulayan Yunaker, şu an gelinen noktanın ideale çok yakın olduğunu kaydetti. Deneyimli müsteşar, Türkiye’nin mevcut olanaklarını ise şu sözlerle aktardı: “Bakın arkadaşlar, bizim amacımız adrenalin tutkunlarını yaşamlarının her anında kapsayabilmek. Bakın bugüne dek naapıyorduk anca o insanları taaa Çoruh Nehri'ne götürüp rafting yaptırabiliyorduk. Onun teçhizatı, kayığı derken valla en baba adrenalin tutkunu bile üşenebilir arkadaşlar. Öyle turizmcilik olmaz. Şimdi düşünün her sabah ekmek almaya gidebilir bir insan, kapısının önünden dolmuşa binebilir. Mesele hizmeti bu şekilde ayaklarına dek götürmekte” Türkiye’nin fark yaratan en önemli avantajlarından birinin, adrenalin dünyasına getirdiği yeni anlayış olduğunun altını çizen Mithat Yunaker, snowboard’dan, bungee jumping’den artık çoktan sıkılmış olan kitlelere hitap edebilecek yegane ülke haline gelmenin gururunu yaşadıklarını belirtti. Riski az çok kestirilebilen sözde ölümcül sporların çoktan ‘out’ olduğunu belirten bakanlık müsteşarı, artık “Acaba burada kartopu oynasam esnafın biri beni böğrümden bıçaklar mı?”, “Dolmuşçu para üstünü göndermedi acaba cesedimi mi yakacak?” ve “Beyaz ekmek bu ülkede gerçekten bir anda öldürür mü?” gibi tamamen ucu açık durumların ‘in’ olduğunu bildirdi. Özgecan Aslan ve Nuh Köklü cinayetlerinin eski ölümleri de unutturmaması gerektiğini vurgulayan duyarlı müsteşar, özellikle Pippa Bacca’nın başına gelenlerin bir daha yaşanmaması için ellerinden gelen tüm önlemleri alacaklarını açıkladı. “O Pippa olayında maalesef çok büyük yanlışlar yapıldı. Maalesef diyorum çünkü yeterince tanıtamadık o kadıncağızın ölümünü. Tarihi bir fırsat kaçtı. Valla bana kalsa Pippa’yı direk yeni Türkiye logosuna koyarım, o denli mühim bir şahsiyetti” diyen Mithat Yunaker, son olarak projelerini Çalışma Bakanlığı’yla el ele vererek büyütmek istediklerini de sözlerine ekledi.  Yunaker, “Bakalım aklıma ‘Work&Travel and Die’ gibi bir şey de geliyor. Madende olabilir, inşaatta olabilir. Ama onu önce Çalışma Bakanlığı’yla bir konuşmak lazım. Şimdiden ilan edip beklenti yaratmayalım” şeklindeki açıklamasının ardından, ölenlerin ailelerine taziye ziyaretlerinde bulunmak üzere yola çıktı.