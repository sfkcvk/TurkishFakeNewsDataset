Güney Afrika'yı Yıllarca Nelson Mandela Yerine Morgan Freeman'ın Yönettiği Ortaya Çıktı Güney Afrika'nın Johannesburg kentinde düzenlenen 2010 Dünya Kupası kapanış seremonisi, izleyicilere muhteşem bir görsel şölen ve futbol ziyafeti sunmanın yanı sıra, ülkenin yakın tarihine dair yıllardır gizli kalmış bir gerçeğin de açıklığa kavuşmasına vesile oldu. Kupa töreni sonrası düzenlenen basın toplantısında konuşan Güney Afrika'nın efsanevi lideri, özgürlük savaşçısı Nelson Mandela, Devlet Başkanlığı görevini üstlendiği 1994-1999 yılları arasında ülkeyi aslında Morgan Freeman'ın yönettiğini doğruladı.

 

Şaşkınlıkla karşılanan açıklaması sırasında oldukça rahat olduğu gözlenen 91 yaşındaki lider, yıllarca hapis yatmanın insanda bir sıkıntı ve bezginlik yarattığını belirtirken, kendisini böyle bir oyun oynamaya iten koşulları şöyle özetledi: "44 yaşımda tutuklandım, o hapishane senin bu hapishane benim derken yıllar geçti gitti. Daha o zamandan tüm dünyada bir çeşit özgürlük savaşçısı olarak tanınıyordum, evet, ama yine de içerdeydim. İnsan biraz hamlıyor haliyle. Serbest kaldığımda yaş 71 olmuştu. Kimse kusura bakmasın ama daha ne savaşı artık o yaştan sonra..." 

 

Efsanevi devlet adamı, tek başına koca ülkeyi çekip çevirmekten duyduğu sıkıntıları ise şu sözlerle ifade etti:

 

"Olay hapisten çıkmakla da sona ermiyor ki? Hadi bari başladığım işi bitireyim diye birkaç sene de demokratik rejimi kurmaya uğraştım, onu da hallettim. O işten sonra herhalde dedim artık rahat ederim biraz, kafa dinlerim. Ben emeklilik planları yaparken, bu sefer de ilk seçimde millet tutmuş beni aday göstermiş, haberim yok. O seçimde başkan seçtiler beni; sağolsunlar, bana olan güvenlerine ve desteklerine tekrar teşekkür ediyorum da, insan bir sorar yani. " 

 

"27 sene hapis yatıp, çıkar çıkmaz bir de demokratik rejim kurunca takdir edersiniz ki insan biraz yoruluyor. Resmen bütün ülke benim elime bakıyor, bende de artık devletle mevletle politikayla filan uğraşacak hal kalmamıştı. Seçimden sonra aradım taradım sordurdum, bu işi yapsa yapsa Morgan Freeman yapar, o kotarır dediler. Oturduk onunla konuştuk; Morgan da çocukluğundan beri benim hayranım olduğunu söyledi sağolsun, ödeme konusunda çok kolaylık yaptı bize. İşte bir hafta sonra Başkanlık Sarayı'nda başladı o, beş sene gayet de güzel yürüttü işi. Ben de o günden beri emekliliğimin tadını çıkarıyorum." 

 

Toplantıda sempatik ve bilge tavırlarıyla dikkat çeken Morgan Freeman ise, Mandela gibi önemli bir kişiliği, üstelik de bir devlet başkanı sıfatıyla beş sene boyunca canlandırmanın çok öğretici bir deneyim olduğunu söyledi.

 

2009'da gösterime giren ve Nelson Mandela'yı bir kez de sinema ekranında canlandırdığı Invictus filmindeki başarısını da bu tecrübeye borçlu olduğunu belirten Freeman, "Sadece o da değil. Dikkat ederseniz, 94 senesinde Esaretin Bedeli'nde hapishanedeki bir mahkumu oynarken, ilerleyen yıllarda önce ABD Başkanı, ardından Bruce Almighty filminde de bizzat Tanrı rollerini üstlendim. Kariyerimdeki bu yükselişte, Güney Afrika Cumhuriyeti'nde Devlet Başkanlığı yaptığım yılların önemi azımsanacak gibi değil." diyerek, Nelson Mandela'ya kendisine verdiği bu fırsat için müteşekkir olduğunun altını çizdi.

 

Freeman, hiç kimsenin kendisinin Mandela olmadığını fark edip etmediğine yönelik soruları, "Tabii ki, zaman zaman özellikle yakın çevredekiler arasında durumdan şüphelenen, benimle bu konuda konuşmaya çalışanlar oldu. Ama tek tük genelde; zaten ben birkaç dakika gözlerinin içine bakıp tok bir sesle konuşunca, böylesinin daha iyi olduğuna ikna oluyorlardı." sözleriyle yanıtladı ve ekledi: "Yalnız bir seferinde, güneydeki kasabalardan birinde bütün halk duruma uyanır gibi oldu, orada 10-15 dakikalık bir konuşma yapmam gerekti. İşte yine tok sesle, bilge ifadeyle: 'Kara Kıtamızda bir oyun oynanıyor! Ama hayat devam edecek. BİİZ devam edeceğiz... Çünkü biz, Güney Afrika'yız!', hurraa, murra, kölelik falan işte klasik, milleti gaza getirecek şeyler... Onları da öyle hallettik."

 

Deneyimli oyuncu, Bayan Mandela'nın beş sene boyunca durumdan şüphelenip şüphelenmediği sorularını ise yanıtsız bıraktı.