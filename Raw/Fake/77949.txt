Artık Türkiye'ye Daha Fazla Katkıda Bulunamayacağını Düşünen Sertan Erçin'den Anlamlı Mesaj: "Haydi selametle..."  Dün sabah 04:30 uçağıyla aktarmalı olarak Kanada'ya gitmek için Atatürk Havalimanı'nda bulunan Sertan Erçin (32), Türkiye için bugüne kadar elinden geleni yaptığını belirterek, artık gönül rahatlığıyla ülkesinden ayrılabileceğini açıkladı. Uçağının kalkış saatini beklerken kendisine yöneltilen mikrofonlara konuşan Erçin, "Bu zamana kadar ne yaptıysam, ne yaşadıysam, bize öğrettikleri gibi vatana millete faydalı olabilmek için yaptım. E artık ülke de iyi kötü kendi ayakları üzerinde duracak hale geldi çok şükür, gözüm arkada kalmayacak..." diyerek, geride bırakmaya hazırlandığı Türkiye'ye veda etti.

 

Sertan Erçin, 32 yıllık Türkiye macerasında içinde kalan hiçbir şeyin olmadığını ifade ederek, "Şu yaşıma kadar memlekete faydalı olmak için yapmam gereken ne varsa aslanlar gibi yaptım, bu anlamda önüme çıkan hiçbir fırsata hayır demedim. Askerlikse askerlik, vergiyse vergi, hizmetse gani gani. Şimdi de görevimi yapmanın verdiği huzurla, alnım açık, sırtım dik bir şekilde yeni yaşamıma doğru yol alıyorum. Türkiye'de benlik bir durum kalmadı şimdilik." şeklinde konuştu. Erçin gidişiyle ilgili spekülasyon yapılmamasını özellikle rica ederken, hiçbir kişi, kurum veya kuruluşun bu konuyla alakalı olarak zan altında bırakılmaması gerektiğinin de altını çizdi.

 

Bundan sonraki hayatı için neden özellikle Kanada'yı seçtiğine yönelik soruları, "Yani özellikle Kanada olsun değil de, ben vatana millete faydalı olmayı biraz daha az düşünüp, kendime biraz daha çok vakit ayırabileceğim bir ülke arıyordum. Araştırdım ettim, Kanada en doğru seçim gibi görünüyor. Yeni Zellanda filan da var aslında ama onların aksanını anlayamıyorum maalesef..." şeklinde yanıtlayan deneyimli vatandaş, oldukça duygusal bir atmosferde yaptığı konuşmasına şu şekilde devam etti:

 

"Şimdi burada sizlere neler yaptığımı anlatmak da istemiyorum açıkçası... Kim kimin için ne yapmış, bilmemneymiş; bunları konuşmak şık değil... Herkes gibi ben de üzerime düşeni yaptım, bu saatten sonra da ne olup, ne bittiğini çok da kurcalamanın bir manası yok. İyi kötü elimden ne geliyorsa yaptım, olduğu olacağı bu kadar. Ülke zaten iyi kötü kendini döndürüyor, şu saatten sonra illa benim olmamı gerektirecek bir şey yok, zaten şu saatten sonra herhangi bir faydamın olacağını da düşünmüyorum."
 

Mevcut şartlarda, ülkenin kendisi olmadan da doğru zamanlarda doğru kararları verecek olgunluğa eriştiğini dile getiren Erçin, "Bundan sonra güzel ülkemin kendi ayakları üzerinde duracağına inancım tam" diyerek Türkiye'ye olan güvenini gösterdi. Her şeye karşın Türkiye'den binlerce kilometre uzakta bile kalbinin ülkesi için atacağını da sözlerine ekleyen Sertan Erçin, son olarak şu önemli mesajları verdi:

 

"Ben gerekli mercilere gerekli iletişim adreslerini de verdim. Telefon, mail, skype... İsteyen istediği zaman arasın, yine yardımcı olurum. Aslında siz çaldırın ben size dönerim; ülke zaten daha anca anca toparlıyor kendini, bir de telefon parası girmesin. İşte akşamları filan da konuşuruz zaten, haftada bir iki ben ararım bi ihtiyacınız var mı nedir diye, taşın altına elimi sokmaktan çekinmem. Allahın izniyle christmas zamanı gelmeye çalışcam, oradan alınacak bişeyler varsa da söylersiniz önceden. Haydin herkes Allah'a emanet olsun, kalın sağlıcakla..."