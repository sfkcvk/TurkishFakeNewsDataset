AK Parti, Henüz Melih Gökçek'le İlgili Espri Yapmayan Vatandaşlar İçin İstifa Sürecinin 2 Gün Daha Uzatıldığını Duyurdu... Ankara Büyükşehir Belediye Başkanı Melih Gökçek'in istifasıyla ilgili söylentiler bugün de basını ve sosyal medyayı işgal ederken, konuyla ilgili en net açıklama akşam saatlerinde AK Parti'den geldi. Parti sözcüsü Mahir Ünal, Gökçek'in istifasıyla ilgili henüz espri yapmamış 1700 kadar kullanıcı tespit ediliğini belirtirken, "Bu vatandaşlarımız için süreyi 2 gün daha uzatıyoruz. Onlar da fıskiyeli, dinozorlu esprilerini yapıp heveslerini alsınlar sonra..." sözleriyle vatandaşlara bu son fırsatı iyi değerlendirmeleri çağrısında bulundu. Melih Gökçek'in başkanlığı süresince Ankara'ya olduğu kadar Türk Sosyal Medya kültürüne de önemli hizmetlerde bulunduğuna dikkat çeken Ünal, "Kendisi sadece Ankara'nın değil, adeta bütün bir ülkenin belediye başkanı gibi. Hayatında Ankara'yı görmemiş, belki kendi yaşadığı beldenin belediye başkanının adını bile bilmeyen milyonlarca vatandaşımız bile onu adeta kendi başkanlarıymış gibi bağırlarına bastılar. Sırf Gökçek'le ilgili yaptığı esprilerle fenomen olan, sosyal medyada eli ekmek tutan onlarca gencimiz ve adını burada anmak istemediğim kimi internet siteleri üzerinde büyük emeği var" derken,  Başkan'ın fıskiyesiyle, dinozoruyla, robotuyla, caps lock tuşuyla millete mal olmuş önemli bir kültürel figür olduğuna dikkat çekti. Gökçek'in gidişiyle doğacak boşluğun farkında olduklarını da sözlerine ekleyen Ünal, istifa sürecinin uzatılmasıyla ilgili gerekçeleri de şöyle sıraladı: "Elbette bu bir bayrak yarışı ancak itiraf etmek gerekiyor ki onun boşluğunu dolduracak kadar yüksek profilli bir aday maalese şu an partimizde yok. Bi ara Sayın Burhan Kuzu'nun adı geçti, 'Burhan ağabey senin öyle oyuncak merakın falan var mı?' diye bir yokladık ama maalesef belli bir yaştan sonra zor bazı şeyler. E sadece twitter'da saçmalayarak da bi yere kadar. Kabul edelim ki bir süre en azından bir boşluk olacak. O süreçte pişman olmamak için herkes son bir kez daha Melih Başkan'la ilgili esprilerini yapsın. Yapmayanlar bu fırsatı kaçırmasın. Sonrasında illa ki AK Parti bağrından yeni Melih Gökçek'ler çıkaracaktır, o konuda bizim içimiz rahat. Milletimizin de içi rahat olsun..."