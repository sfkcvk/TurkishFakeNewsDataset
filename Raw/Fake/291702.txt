Hükümet Uzun Süredir Atıl Durumdaki Meclis Binasını Değerlendirmek İçin Kolları Sıvadı: ''Sahibinden Devren Kiralık'' 7 Haziran öncesinde tatile giren ve uzun zamandır faaliyete geçmeyen Meclis Binası'nın değerlendirilmesi için hükümet cephesinden beklenmedik bir hamle geldi. Ankara'nın göbeğinde, geniş parselli, bahçeli, ferah özellikleriyle ön plana çıkan TBMM'nin devren kiralanması için arayış sürüyor. Meclisin kiraya verilmesi için İçişleri Bakanlığı'ndan tam yetki alan TBMM İdari İşler Müdürü Atıf Durusu, internette ve gazetelerde gerekli ilanların çıktığını ve en kısa süre içerisinde yeni kiracılarını beklediklerini ifade etti. Durusu, 7-8 aydır boş duran meclisin kendilerine safi masraf olduğunu dile getirirken, "Bakınca 6 aydır falan yatıyor orası durduğu yerde. Bi' o kadar daha yatacağa da benziyor en az... Napalım, ne edelim derken bu fikri attılar ortaya. Olur dedik... Keşke daha önce aklımıza gelseydi ama bilemiyosun ki işte beyefendi seçim sonuçlarını beğenecek mi, beğenemeyecek mi kestiremiyosun" sözlerini sarf etti. Deneyimli müdür daha sonra kamuoyuna meclis hakkında bilgiler vererek, ciddi kiracıları bir an önce beklediklerinin de altını çizdi. Memur kefil şartı koyduklarını ve en az 2 kira depozito istediklerini vurgulayan Durusu, daha sonra şöyle devam etti: ''Toplam kullanım alanı 50 bin metre karenin üstünde, geniş ferah bir yapı. Her cepheden ışık alıyor, doğalgazlı. Çankaya'ya, Tunalı'ya, Kızılay'a yürüme mesafesinde, Vallahi işte semti de temiz. Ufak tefek bomba patlamaları, polis müdahaleleri gibi şeyler oluyor ama o bugün hangi semte taşınsan olabilecek tatsızlıklar... Değerde bir düşme söz konusu değil bize kalırsa... Gazetecilere boş meclis koridorlarını ve odalarını da gezdiren Atıf Durusu, bir zamanlar vekillerin doldurduğu meclisi, şimdi böyle görmenin kendilerini üzdüğünü de kaydetti. Meclisteki kavgaların bile gözlerinde tüttüğünü söylerken oldukça duygulandığı farkedilen Durusu'nun, ''Ahh ah.. Keşke yine o oturumlar olsa, o vekiller çıkıp kürsüye konuşsa ama yani bilmiyorum. Sanki yakın zamanda olacakmış gibi gözükmüyor ve insan üzülüyor'' diyerek, TBMM'nin tekrar eski günlerine dönmesi için bir hayli umutsuz olduğunu gizleyemedi. Son olarak, her ihtimale karşın boşaltma sorunu olmaması için sözleşmeye ek madde koyacaklarını da duyuran İdari Müdür Durusu, ''Bakalım eğer gönüllerdeki parti tek parti gelirse boşaltacaklar; olası bi terslik halinde de yine devam ederler işte... Görünen de o şekilde çünkü...'' derken, meclis için Parlamenter Demokrasi ile ilgilenen birtakım 3. Dünya Ülkeleri ve Kuzey Afrika ülkeleri ile görüşmelerin sürdüğünü belirtti.