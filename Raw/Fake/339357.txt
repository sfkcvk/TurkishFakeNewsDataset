İşsizlik Nedeniyle İntihar Eden Öğretmen Adayının Ardından Meclis'te Araştırma Komisyonu Kuruldu: ''Diğerleri nasıl dayanıyor?'' Aydın’da 2014 yılında Sosyal Bilimler Öğretmenliği'nden mezun olan 25 yaşındaki öğretmen adayı Merve Çavdar'ın işsizlik nedeniyle kendi hayatına son vermesi Türkiye'yi yasa boğarken, Meclis'i de harekete geçirdi. Kurulacak olan araştırma komisyonu, yüzbinlerce yeni mezunun atama beklediği, genç işsizlik oranının 20'lere vardığı, iş bulanların önemli bir kısmının da düşük ücretlerle kötü şartlarda çalıştığı ve küçük bir azınlık dışında neredeyse kimsenin gelecekten umutlu olmadığı bir ortamda gençler arasındaki intihar oranının bu kadar düşük olmasının nedenleri üzerinde çalışacak.  Araştırma komisyonuna başkanlık edecek olan AK Parti Nevşehir Milletvekili Muzaffer Ayhanlı, dönem dönem gündeme gelen "işsizlik yüzünden intihar etti", "atanamayan öğretmen canına kıydı" gibi haberlerin hükümet olarak kendilerinin de dikkatini çektiğini ve duruma kesinlikle kayıtsız kalmadıklarını belirtirtti. "Bu tarz haberlerden sonra her defasında 'yine iyi ya bu şartlarda fazla intihar eden yok' diyorduk. Bu son yaşanan talihsiz olayın ardından 'acaba nasıl dayanıyorlar, bunun sırrı nedir?' şeklinde bir soru da gündeme geldi. Gerçekten de duruma bakınca merak edilmeyecek gibi değil. Bu gençlere biz bir umut vermediğimize göre birileri veriyor demek ki? Eğer öyleyse kim?" sözleriyle komisyon kurulumasına karar verme sürecini aktaran Ayhanlı, AK Parti'ye yakın olup devlette düzgün bir işe yerleşen, bir şekilde kapağı yurt dışına atmayı beceren ya da babasının bağlantıları sayesinde ihale alan az sayıda genç dışında diğerlerinin hayata nasıl tutunduğunu öğrenmek için şimdiden sabırsızlandıklarını ifade etti.  Komisyonun, Türkiye'nin çeşitli bölgelerindeki gençlerle görüşerek kendilerini yaşama bağlayan nedenleri anlamaya çalışacağını belirten Ayhanlı, "Ön çalışma olarak sabah buraya gelmeden bizim oğlana sordum, 'Ben ne biliym baba. Dizi falan izliyorlar heralde' dedi. O da haklı şimdi. Neyse ama inşaat şirketinde ayda 1700 TL maaşla çalıştırdığı bir kaç yeni mezun mühendis varmış onlara sordu. 'Dizi falan izliyoruz, işte instagram'a giriyoruz vakit geçiyor efendim' demişler. Enteresan gerçekten" derken, kendi çevresinde işsiz-atanamayan herhangi biri olmadığını ancak bu tarz gençleri tanıyan vatandaşlar varsa onların da desteğini almaktan memnuniyet duyacağını da sözlerine ekledi.