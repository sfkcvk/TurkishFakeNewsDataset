Şarkıcı Olma Hayaliyle Geldiği İstanbul'da Bankacı Olan Genç Kızın Feryadı Yürekleri Dağladı... Bundan 5 sene önce albüm yapma hayali ile geldiği İstanbul'da kandırılarak önce üniversiteye gönderilen, sonra da özel bir bankada uzman yardımcısı olarak işe başlatılan Burcu Dağıtan (26)'ın dramı tüm Türkiye'nin dikkatini çekmiş durumda. Yardım çığlığını duyurmak için çalıştığı bankada düzenlediği basın toplantısı ile tüm kamuoyuna seslenen Dağıtan, "Hayallerimin peşinden koşarak geldiğim İstanbul'da, şimdi üç otuz paraya hayatımı idame ettirmeye çalışıyorum. Lütfen beni kurtarın, yalvarıyorum" şeklindeki sözleriyle içler acısı halini gözler önüne serdi. Öğle tatili esnasında mikrofonların karşısına geçen Burcu Dağıtan, kendisini ofiste sabah 9 akşam 6 çalışmak zorunda bırakan talihsizlikleri anlatırken zaman zaman duygusal anlar yaşadı. Memleketi Burdur'dan İstanbul'a uzanan hikayesinin, ailesinin izni olmadan bir gece yarısı otobüse atlamasıyla başladığını ifade eden genç bankacı, yaşadıklarını şu şekilde özetledi: "Bundan 5 sene önce, sadece şarkıcı olmak isteyen bir genç kız olarak geldiğim Esenler Otogarı'nda iyi giyimli, gayet etkileyici konuşan insanlarla tanıştım. Önce beraber bir öğle yemeği yedik. O yemekte iş dışında bir şey konuşmadığımız için biraz şüphelenmiştim en başta. Onlar prezantabl olmaktan dem vurdukça, deadline, proje lead etmek falan dedikçe ben duymazdan geldim. Saflık işte, bir albüm için yapmayacağım şey yoktu ama en nihayetinde baktım, kendimi bir bankada uzman yardımcısı olarak buldum. Kim bir genç kıza böyle bir şey yapar, niye yapar? Evden kaçarken 'Noolucak ki, en fazla pavyona düşerim' diyodum ama ondan beteri varmış. Bildiğiniz plaza kadını olmuş durumdayım. Buradan genç kızlarımıza sesleniyorum, lütfen ama lütfen çok dikkat etsinler..." "Yol, yemek, sigorta, emeklilik güvencesi" gibi çeşitli vaatlerle ofis hayatına düştüğünü ifade eden Burcu Dağıtan, "Ve işin kötüsü burada yalnız değilim. Benim gibi binlercesi var.. Yanlış duymadınız, binlercesi... Açık ofis diye tabir edilen bir yerde, bir arada zorla çalıştırılıyoruz" derken, bu hayattan kurtulmak için ailesine de ulaştığını ancak müspet bir sonuç alamadığını belirtti. Bir kere düşünce, kimsenin de dönüp arkasına bakmadığını kaydeden genç kız, "Çok defalar aradım annemi, babamı, akrabalarımı... Hatta polisi bile aradım. Çoğunlukla 'Aman kızım, bizi üzme, biraz sebat etsen aslında geleceğin parlak, orada çalışmayıp da napıcaksın?' gibi sözlerle beni oyaladılar" diyerek çaresizliğini anlattı. Kendisi gibi çalışan insanları bir şekilde bir araya getirerek haklarını aratacak bir kurum kurma fikri olduğunu da söyleyen Dağıtan; "Ancak türlü sebeplerle engellendim. 'Alemin enayisi sen misin?', 'Kızım sivrilme bak işinden olacaksın', 'Sen ekmeğine bak' gibi sözlerle sindirildim." şeklinde konuştu. Son olarak tüm bunlardan uzaklaşıp, kaçmayı düşündüğünü de sözlerine ekleyen talihsiz genç kız, "Fakat Allah kahretsin ki, bu işlere bir kere bulaşınca hiçbir yere gidemiyorsunuz. En fazla bir hafta güneye kaçabildim bu yaz, ondan da bir şey anlamadım. Harala gürele derken, bir de bakmışım tekrar işimin başında, masamdaydım" diyerek, plaza hayatına bir kez girince çıkmanın çok zor olduğunu vurguladı. Burcu Dağıtan'ın son çare olarak aradığı "Baba beni plazadan kurtar" hattı Uzman Psikoloğu Aycan Cemilgen ise, bugün Türkiye'nin hasır altında kalmış en önemli sorunlarından birinin zorla plazalarda çalıştırılan gençler olduğuna dikkat çekti. "Maalesef kimileri merdiven altı plazalarda olmak üzere, son derece güç koşullarda zorla çalıştırılan plaza insanlarımız mevcut. Bu insanlara kimi zaman beyaz yakalı denilerek, kimi zaman maaşlarına zam yapılarak bir tür sus payı verildiğini tespit ettik" diyen Cemilgen, yardım amaçlı olarak kurdukları hatta son dönemde başvuruların arttığını, bu durumun sevindirici dile getirdi. Cemilgen'in ülkemizin en önemli sorunlarından biri olarak gördüğü plazalara ilişkin paylaştığı bir takım verilerse şöyle; - Türkiye'de her 10 üniversite öğrencisinden 7'sine zorla fotokopi ve faks çektiriliyor... - Plaza çalışanlarının %79'u patronlarıyla bindikleri asansörlerde osurarak intikam almak istediklerini belirtiyor... - İntiharı düşünen ancak son anda "emekliliğim var, özel sağlık sigortam var, yakmayalım şimdi durduk yere" diyenlerin oranı %68... - Ayvalık'ta pansiyon açmak isteyen plaza çalışanlarının tamamı bu hayallerini gerçekleştirdikleri takdirde tam 77 futbol sahası büyüklüğünde yeni bir Ayvalık gerekiyor...