Uzun Süre Sonra İlk Kez İyi Bir Haber Verme Şansı Bulan Hükümet, Fırsatı Kaçırmak İstemiyor: Kar Tatili Açıklamasını Valiler Yerine Sırayla Bakanlar Yapacak... Meterolojiden gelen kar uyarılarıyla birlikte uzun zaman sonra ilk Türkiye'nin bir bölümüne de olsa iyi bir haber verme şansı bulan hükümet, fırsatı değerlendirmek üzere harekete geçti. Bu akşam yayınlanan kararname ile kar tatili verme yetkisi yine Vali'lerde kalırken, tatili sosyal medya ve diğer mecralarda duyurmak yetkisi ise Hükümet'e devredildi. Konuyla ilgili olarak bir basın açıklaması yapan Hükümet Sözcüsü Numan Kurtulmuş, olumsuz hava şartları nedeniyle İstanbul başta olmak üzere kimi illerde önümüzdeki günlerde ilan edilmesi muhtemel kar tatillerinin bundan böyle Bakanlar Kurulu üyeleri tarafından duyurulacağını ifade etti. Vatandaşların, tatil haberi için Valiler yerine artık bakanların ve Başbakan Yıldırım'ın sosyal medya hesaplarını takip etmesi gerektiğini belirten Kurtulmuş, kararın gerekçesini ise şu sözlerle aktardı: "Maalesef bir süredir, bir süredir dediğim de işte aşağı yukarı hükümetimiz kurulduğundan beri biliyorsunuz sizlere buradan pek iyi bir haber verme şansımız olmadı. Gerek Başbakanımız olsun, gerek bakan arkadaşlarımız olsun, gerek hükumet sözcüsü olarak ben olayım bu durumun mağduriyetini yaşadık, yaşıyoruz. Eğer önümüzdeki dönem kabinedeki arkadaşlarımızdan birine piyangodan büyük ikramiye falan çıkmazsa verebileceğimiz başka iyi bir haber de yok gibi görünüyor. Bu noktadan hareketle hem hükümetimizin moralini yükseltmek hem de kamuoyunda oluşan 'aha çıktılar gene, kesin b..tan bi şey oldu' algısını bir nebze değiştirmek üzere böyle bir düzenlemeyi uygun gördük. Hepimiz için hayırlı uğurlu olmasını temenni ediyorum..." Yeni düzenlemeyle birlikte Hükümet olarak Türkiye Cumhuriyeti vatandaşlarına "şehit olma şerefi" dışında bir şeyler vaat edebilme şansına kavuşacaklarına da dikkat çeken Kurtulmuş, hak geçmemesi için tatil açıklamalarını Bakanlar Kurulu üyelerinin sırayla yapacaklarını ifade etti. Kurtulmuş "Yani aslında hükümet sözcüsü olarak hepsini benim açıklamam gerekirdi ama neyse, bu zor günlerde biz de üzerimize düşen fedakarlığı elbette yapacağız." derken, tatil açıklamalarının hangi sırayla yapılacacağının ise henüz netlik kazanmadığını dile getirdi. "Yaş sırasına göre olabilir ya da bilemiyorum belki kura çekerek belirleyebiliriz. Çok da önemli değil. Bizde zaten genel olarak her bakan her an her konuyla ilgili açıklama yapabildiği için halkımıza da bir sürpriz olmayacaktır." diyen Kurtulmuş, karara Valilerden bir tepki olup olmadığı yönündeki bir soruyu ise şöyle yanıtladı: "Yani tabii onların da biraz anlayışına sığınıyoruz bu noktada. Ancak gerçetken müşkül durumda olmasak böyle bir şeyi yapmayacağımızı değerli Vali arkadaşlarımız da zaten biliyorlardır diye düşünüyorum. Durumları biraz toparlayalım inşallah ilk fırsatta zaten kendilerine bu yetkiyi geri vereceğiz. Maalesef tam bir tarih veremiyorum şu an. Teşekkür ederim..."