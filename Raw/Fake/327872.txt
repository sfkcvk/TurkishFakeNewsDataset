Hata Yaptığı İçin Görevinden İstifa Eden İlk Devlet Yetkilisi, Kültür Bakanlığı Tarafından Koruma Altına Alındı... ÖSYM'nin puan hesaplamasına ilişkin yaptığı hata sonrası sorumluluğu üzerine alarak bu akşam istifa eden ÖSYM Başkanı Prof. Dr. Ömer Demir kamuoyunu şaşkınlığa uğratırken, Kültür Bakanlığı'nı da harekete geçirdi. Bilindiği kadarıyla şu an Türkiye'de türünün tek örneği olan eski ÖSYM Başkanı'nı "Korunması gereken kültür mirası" kapsamına alan Bakanlık, Demir'in uygun bir müzede sergilenmesi için de girişimleri başlattı.  Son yıllarda adı sık sık skandallarla anılan ÖSYM'de Başkan Ömer Demir'in bu akşam üzeri bir basın toplantısı düzenleyerek istifa etmesi kamuoyunda şok etkisi yarattı. Bilinen yakın tarihte bir ilk olarak kayda geçen istifa haberi ilk başta ÖSYM'nin başka bir hatası olarak değerlendirilirken, vatandaşlar da "Dili sürçmüştür, istifra demek istemiştir" şeklindeki yorumlarla uzun bir süre gelişmeye inanmakta zorlandılar.  ÖSYM Başkanı'nın gerçekten istifa ettiğinin farklı bağımsız kaynaklarca doğrulanmasının ardından inkar yerini şaşkınlığa bırakırken, Kültür Bakanlığı da hızla harekete geçerek Demir'i derhal 'Türkiye'nin Korunması Gereken Kültür Mirasları' listesine dahil etti. Eski ÖSYM Başkanı'na fikrini değiştirme şansı vermemek için bu kadar hızlı hareket ettiklerini belirten Bakanlık Müsteşarı Zafer Ağbalı, "O an tam ne düşündü bilemiyoruz. Belki sıcaktan, belki güneş tutulması etkisiyle, belki geçici bir duygusal bir travma yaşıyordu. Her an 'lan ben ne yaptım?!' diye vazgeçebilirdi. İşimizi şansa bırakamazdık." sözleriyle böyle bir olayın bir kez daha tekrarlanma şansının son derece düşük olduğuna dikkat çekti.  Demir'in istifasını açıkladığı basın toplantısının ardından Kültür Bakanlığı görevlilerince çevresinin sarılarak güvenli bir lokasyona götürüldüğünü açıklayan Ağbalı, "Kendisinin durumu şu an iyi. Bilinci açık. İstifa kararının halen arkasında. Bir kaç gün izleyip durumu tam olarak teyit ettikten sonra uygun bir müzede kendisini sergilemeye başlayacağız." ifadelerine yer verdi.  Bakanlık Müsteşarı, eski ÖSYM Başkanı'nın tıpkı peri bacaları gibi, Efes Antik Kenti gibi, taharet musluğu gibi Türkiye'nin gelecek nesillere gururla aktaracağı değerli bir kültür mirası olduğunun altını çizerken, son olarak şunları kaydetti:  "Hem o yüzden hem de ortalıkta dolaşıp da millete kötü örnek olmasın diye müzede durması herkes için en uygunu olacaktır. Soran olursa bizde de istifa kültürü var demek için göstericez işte. Nasıl bir şey olduğunu görmek isteyenler Pazartesi hariç haftanın her günü ziyaret edebilir..."