Cumhuriyet Gazetesi Baskını Hakkında Hükümetten Rahatlatan Açıklama: ''Tüm muhaliflerin susturulduğunu haber verecek bir tane muhalif yayın bırakacağız...'' Hükümet sözcüsü Numan Kurtulmuş, Cumhuriyet Gazetesi'ne düzenlenen polis baskınıyla ilgili yaptığı açıklamada Türkiye'yi rahatlatan mesajlar verdi. Tüm muhaliflerin bir şekilde susturulmasının ardından durumu haber vermesi için geriye bir tane muhalif yayın bırakılacağını belirten Kurtulmuş, "Ya da bilemiyorum, belki Sabah gazetesinin eki olarak verebiliriz onu da" sözleriyle konunun değerlendirildiğini ifade etti... KHK'larla birlikte kapatılan onlarca basın kuruluşu ve tutuklanan gazetecilerin ardından son olarak Cumhuriyet Gazetesi'nin de bugün polis tarafından basılıp yazarlarının gözaltına alınmasıyla birlikte gözler bir kez daha Türkiye'deki basın özgürlüğü konusuna çevrilirken, Hükümetten beklenen açıklama akşam saatlerinde geldi.  Düzenlenen basın toplantısında Cumhuriyet Gazetesi'nin FETÖ/PYD soruşturması kapsamında polis tarafından basılması ve yazarlarının gözaltına alınmasıyla ilgili değerlendirmelerde bulunan Hükümet Sözcüsü Numan Kurtulmuş, halen bu baskını haber yapabilen az sayıda da olsa muhalif basın organının bulunduğunu belirterek ilginç bir noktaya dikkat çekti. Kurtulmuş, "Bu durum bizim basın özgürlüğüyle ilgili bir sıkıntımızın olmadığının en büyük delili değilse nedir?" sözleriyle Türkiye'nin bir kez daha haksız eleştirilere hedef olduğunu vurgulayarak şöyle devam etti: "Biz basın özgürlüğüne değer vermesek Türkiye'de muhalefetin susturulmaya çalışıldığını yazabilen gazeteler, televizyon kanalları falan olabilir mi? Gerçi evet sayıları giderek azalıyor, Cumhuriyet'in de gidişiyle birlikte yanlış bilmiyorsam şu an en son 4 tane falan kalmış olması lazım ama bir şekilde var yine yani. Yarın bir gün onlar da tükenirse diye kimsenin bir endişesi olmasın. Biz hepsinin hesabını tutuyoruz. Geriye en azından durumdan vatandaşlarımızı haber etmesi için 1 tane muhalif yayın kalması noktasında azami özeni gösteriyoruz. Neticede haber alma hakkı anayasamızda da garanti altına alınmış en temel haklardan biri. Artık haber alma hakkının olmadığını haber almayı da biz bu çerçevede değerlendiriyoruz..." Hükümet Sözcüsü, "Peki efendim kazara o sonuncu da kapatılırsa? Ya da diyelim kendi kendilerine vazgeçtiler bu işten. O durumda nasıl bir yol izlenecek?" şeklindeki bir soruya ise gülerek yanıt verdi. "Eheh o telaşta unutup kapatsak hakkaten komik olur ha... Ama yapmayız heralde öyle bi şey ya... Haa sırf Türkiye'de basın özgürlüğü yok dedirtmek için kendilerini kapatırlar mı? Olabilir... O durumda da taşın altına elimizi koyar gerekirse kendi muhalif basınımızı oluştururuz. Ya da bilmiyorum Sabah'ın hafta sonu eki olarak da verilebilir. Sabah Muhalefet falan gibi bi isimle... Neyse bunlar daha sonrasını konuları arkadaşlar" diyen Kurtulmuş, soruyu soran muhabirin gözaltına alınmasının ardından başka soru almayarak basın toplantısına son verdi.