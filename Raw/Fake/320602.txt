Booking.Com'dan Türkiye Açıklaması: ''Siz hala sistemde miydiniz ya?'' Online otel rezervasyon platformu booking.com, Türkiye'deki faaliyetlerinin mahkeme kararıyla durdurulmasının ardından bir açıklama yayınladı. Şirket, kararı "Siz hala üye miydiniz ya? Biz epeydir o tarafa doğru rezervasyon gelmeyince çoktan çıktınız sanmıştık. Neyse hayırlısı..." sözleriyle değerlendirdi. Türkiye Seyahat Acentaları Birliği (TÜRSAB) tarafından, birlik üyesi seyahat acentalarına karşı gerçekleştirilen haksız rekabetin önlenmesi amacıyla açılan davada, turizm dünyasının önde gelen rezervasyon platformlarından Hollanda merkezli Booking.com’un Türkiye’deki faaliyetlerine tedbiren durdurma kararı verildi. Kararın, zaten zor günler için Türk turizmi için etkileri tartışma yaratırken, konuyla ilgili olarak booking.com'dan da bir açıklama geldi. Şirketin Doğu Avrupa ve Ortadoğu Direktörü Chris Hansen, kararı kendileri için sürpriz olarak nitelendirirerek şunları söyledi:  "O tarafa doğru yapılan rezervasyonlar kesilince biz ta geçen sene falan booking.com'dan çıktı sanıyorduk Türkiye'yi. Karar vesilesiyle hala sistemimizde olduklarını öğrenmiş olduk. Mahkeminin kararına saygı duyuyoruz. Yapacak bir şey yok. Herkes için hayırlı olur umarım..." Karardan olumsuz olarak etkilenen toplam 16 kullanıcı tespit ettiklerini belirten Hansen, "Onların da 6'sı Turks and Caicos adasıyla karıştırıp yanlış rezervasyon yapmış zaten. Geri kalan 10 kişi için çözüm arayışlarımız sürüyor. Saçmalamayın, Türkler bile Yunan adalarına gidiyor diye ikna etmeye çalışıyoruz." sözleriyle de krizde gelinen son durumu aktardı.