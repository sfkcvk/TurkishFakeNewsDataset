Ramazan Bayramı Öncesi Uzmanlar Artık Uyarmıyor: ''Ne yerseniz yiyin, ne haliniz varsa görün...'' Yaklaşan Ramazan Bayramı öncesi beslenme uzmanları bu kez kimseyi uyarmamakta kararlı. Her bayram onca uyarıya rağmen acil servislerin mide şikayeti yaşayan hastalarca dolup taştığına dikkat çeken uzmanlar, ''Yıllardır ağzınızla yiyin diyoruz ama malesef dinleyen yok'' sözleriyle vatandaşların bu defa ne halleri varsa görmeleri temennisinde bulundular. Mübarek Arife günü kimsenin kalbini kırmak istemediklerini, ancak artık buralarına kadar geldiğini ifade eden Uzman Doktor Cüneyt Ormanyürek, ''Valla biz ne desek sallayan yok. Herkes aksırana, tıksırana kadar yiyor. O yüzden günah bizden gitti'' sözleriyle bugüne kadarki uyarıların bir kulaktan girip, diğer kulaktan çıktığının altını çizdi. Hiçbir vatandaşın 'babasının oğlu' olmadığını ve bundan sonra herkesin canı ne isterse yiyebileceğini kaydeden Ormanyürek, konuşmasına şu sözlerle devam etti: "27 senedir bin farklı şekilde söylemeyi denedik biz. Ramazan'dan çıkınca sofrada biraz sakin olun  dedik, çaya kahveye fazla abanmayın dedik, ev baklavası dostunuz değil dedik. Yok, anlamamakta ısrar ediyorsunuz. Sonra kötü olan biz oluyoruz. Yiyin ya. Yiyin arkadaşım. Dur diyeni çok afedersiniz… Neyse ya ne diyorduk?" Ormanyürek, kendilerini dinlemeye gelen gazetecilere baklava ve sarma ikram etmek üzere konuşmasına son verirken, sözü acil servis doktorlarından pratisyen hekim Metin Uzaner aldı. Bayram dönemlerinde tutulan nöbetlerin en kıyak nöbetlerden birisi olduğunu söyleyen Uzaner, her bayram olduğu gibi bu bayramda da tüm pisboğaz vatandaşları acil servise davet etti. Elindeki lavmanı ekipmanını okşayarak basın mensuplarının sorularını yanıtlayan tecrübesiz hekim, pis pis sırıtarak ''Tatlıyı fazla kaçıran, baklavayı fazla yiyen, 'Bir sonraki evde yemem artık napalım' diyerek şişen herkesi cuma gününden itibaren acile bekleriz’’ derken, gelecek olan hastalara da direkt olarak yan yatmaları ve sağ bacaklarını karna kadar çekmeleri konusunda uyarıda bulunmayı ihmal etmedi.