3 Ocak İtibariyle Rejimi Bırakıp Sigaraya Geri Dönen Türkiye Üzerindeki Gerginliği Attı Yeni bir yıla daha kesinlikle uyulacak önemli kararlar vererek giren Türkiye, 3 Ocak itibariyle her şeyin normale dönmesinin keyfini sürmeye başladı. Ülke çapında yılbaşının yaklaşmasıyla beraber alınan 127.442 rejim kararının tamamına yakını bu sabah bozulurken, sayısı 60.000’lere ulaşan sigara bırakma girişimlerinde de %95 oranında geri dönüş sağlandı. Son derece sıkıntılı geçen iki günün ardından adeta yeniden kendine gelen Türkiye, toplum olarak kemiklerinin iri olduğuna ve sigaranın bir anda değil azaltarak bırakılmasının doğruluğuna olan inancını bir kez daha perçinledi. Coşku dolu yılbaşı kutlamalarının ardından 1 Ocak 2014 sabahına kepek ekmekleri ve sigarasızlıkla uyanan Türkiye, korkulan olmadan süreci atlatmayı başardı. İki gündür yurt çapında etkisini gösteren yoğun huysuzluk ve aksilik dün İstanbul Avcılar’dan Zeynep Duru Uçaran’ın (32) yaktığı ilk kıvılcımın ardından ülke sathına yayılan tavsatma dalgası sayesinde sona erdi. Uçaran’ın “Pizza mı söylesek?” sözleriyle ansızın bikini giymeye henüz ışık yılları uzaklıkta olduklarını fark eden yakınları teklife sevinçle eşlik ederken, yemek sonrası yakılan sigaralarla birlikte coşku adeta doruğa ulaştı. İstanbul’dan beklenen haberin gelmesinin ardından diğer şehirlerde yaşanan kimi gelişmelerse şöyle;  Sabah saatlerinde spor salonuna giden bir grup, çıkışta portakal suyu içmenin iyi bir fikir olduğu konusunda birleşti. Portakal suyunun sabah sabah tek başına mideye zarar vereceği endişesini söylenen boyozlarla bertaraf eden ekip, yaktıkları 120 kalorinin yerine aldıkları 400’er kalorinin ardından Mayıs gibi tekrar spora başlama yeminleri ederek dağıldı.  2014’te günü gününe ders çalışmaya karar veren öğrenci evinde “Yarım saat ara verelim” sözlerinin ardından başlaya eşli batak partisi bir anda tüm şehri sardı. 789.750 nüfuslu ilde 4’lü gruplara ayrılınmasının ardından açıkta kalan 2 kişi için komşu il Afyonkarahisar’dan destek alındı. Gelen son bilgilere göre verilen yarım saat arada 14.saate girildi.  KESK’in düzenlediği “Zamma Zulme Son” eylemi için bir araya gelen devlet memurlarının bordrolarını yaktıkları sırada, alev alan bordrodan istifade ederek sigarasını yakan Ömer Şalımtan (43) bir anda kendisini alkışlarla omuzlarda buldu. Bir özgürlük timsali gibi miting alanında birkaç tur attırılan Şalımtan’ı diğer memurlar davul zurna ve halaylar eşliğinde sigaralarını yakarak kutladı.  Son olarak bütün şehrin "Yani sadece yemeklerden sonra birer tane içsek kimseye zararı olmaz" fikrinde karar kılması üzerine valilik, öğle yemeği sonrasında hava kirliliği uyarısı yaparak, vatandaşları zorunlu olmadıkça dışarı çıkmamaları konusunda uyardı.  Kepek ekmeği arasına kebap koymanın çok da iyi bir fikir olmadığını idrak eden Adanalılar, kebabı yağsız peynirle değiştirme şıkkı yerine kepek ekmeğini lavaşla takas etme yolunu seçti. 3 gündür ilk kez doyduğunu hisseden şehirde kutlamalar Gazipaşa sokaklarında devam ediyor.  Sigaranın yarattığı el ve dudak tiryakiliğini giderebilmek için 3 gündür mesir macunu kullanan Manisalıların tütün ürünlerine dönüşü sakin ve huzurlu bir biçimde kutlandı. Macunun etkisinin yavaş yavaş azaldığı şehirde, çiftleşme oranın da kısa zamanda normale dönmesi bekleniyor  3 gün içinde toplamda 2 kilo 300 gram kadar vermeyi başaran şehir, "Fay hattındaki baskıyı azaltıp da durduk yere Marmara depremini tetiklemeyelim" kaygısıyla rejime topluca son verdi.  Açlık grevine başladığını ilan eden bir grubun gizlice rejim yaptığının ortaya çıkmasının ardından halk, gruba müdahale etti. "Zayıflamak yok, tek başına, ya hep beraber, ya hiçbirimiz" sloganları atan vatandaşlar, rejimdekilere küşleme yedirmelerinin ardından olaysız bir biçimde dağıldı.