Bitcoin'de Yaşadığı Hüsranın Ardından Maaş Zammı da %5 Olarak Açıklanan Mert Aycan(28), Sahip Olduğu Tek Lüks Olan Netflix'e Sıkı Sıkı Tutunuyor... Var olan 2600 TL'lik birikimi de yanlış zamanda girdiği Bitcoin nedeniyle 970 TL'ye kadar gerileyen Mert Aycan(28), son olarak beklentilerin altında kalan 2018 maaş zammıyla bir darbe daha yerken, gözler Aycan'ın sahip olduğu tek lüks olan Netflix'e çevrilmiş durumda. Özel bir şirkette Kurumsal Müşteri Temsilcisi olarak çalışan Aycan'ın, enflasyona göre en az %10 beklediği maaş artışının %5 gelmesiyle birlikte 2018'i de evde dizi izleyerek geçireceği kesinleşirken, bu aktivitenin bile aylık 16 TL'ye mal oluyor olması kafalarda soru işareti oluşturuyor.  Konuyla ilgili olarak yaptığı açıklamada "Yok abi, s.kerim bi o keyfim var ya. Hayatta iptal ettirmem." diyen Aycan, gerekirse ayda bir yaptığı dışarı çıkıp 2-3 bira içme aktivitesindeki bira sayısını düşürebileceğini de belirtirken, meselenin sadece dizi izlemek olmadığının da altını çizdi. "Düşününce eskiden Netflix mi vardı abi? Yazıyorduk hd izle diye ne varsa izliyorduk. Bazen alt yazı kasıyordu o kadar" diyen Aycan, onca sene okuyup işe girip çalıştıktan sonra taahhütlü aldığı iPhone'uyla birlikte sahip olabildiği iki lüksten biri olan Netfix'in manevi anlamının kendisi için çok daha önemli olduğuna dikkat çekti.  Aycan, gerçek enflasyon hesabına göre şu an geçen seneye oranla %15 civarında daha fakir olmasına karşın bazı konularda kesinlikle taviz vermeyeceğini vurgularken, Bitcoin'in toparlanması ya da şu ne zamandır aklında olan Alibaba'dan ucuza mal getirip Instagram'dan satma işini hayata geçirmesi durumunda orta vadede zaten böyle bir sıkıntısı kalmayacağını ifade ederek de geleceğe dönük iyimser mesajlar verdi.  Haber yayına hazırlandığı sırada kombiyi iyice kıstıktan sonra battaniye altına girip laptop''undan 1 bölüm Black Mirror izleyerek uyumaya hazırlanan Aycan, bu öğlen instagram'a attığı 2 yaz önceki Yunanistan tatiline ait tbt'nin 35 like'ı geçmesiyle de moral depolarken, son olarak bankaya olan borcunu kapatıp kredi notunu tekrar yükseltebilirse bu yaz yine o taraflara bi gitmek istediğini de sözlerine ekledi.