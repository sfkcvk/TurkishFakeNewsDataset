Doğu'ya Atanan Öğretmenlerin Tayin İçin Eş Bulma Sorunu Teknolojiyle Çözülüyor: ''GoWest'' Uygulaması AppStore'da... Özellikle Doğu ve Güneydoğu bölgelerine atanan öğretmenlerin en önemli sorunlarından biri olan batıdan tayinlik eş bulmak, teknoloji sayesinde artık tarihe karışıyor. Öğretmenler başta olmak üzere tüm devlet memurları için uygun eş bulmayı kolaylaştıran GoWest uygulaması, ilk 3 gün içinde 100.000'den fazla kişi tarafından indirilirken, şu ana dek 300'ün üzerinde tayin evliliğinin de başarıyla gerçekleşmesini sağladı. "GoWest"in yaratıcısı olan MobTrendsTurk şirketinin CEO'su Atakan Canoğlu, yoğun ilgiden duyduğu memnuniyeti dile getirerek, şimdilik sadece AppStore'da bulunan uygulamanın çok yakında Android versiyonunun da yayında olacağını müjdeledi. Özellikle yeni öğretim yılının başlamasıyla birlikte piyasada yoğun bir atamalık eş açığı baş gösterdiğini ve kendilerinin de bu ihtiyacı görerek harekete geçtiklerini belirten Canoğlu, uygulama ile ilgili olarak da kısaca şu bilgileri verdi.  "Uygulamamızdan yararlanmak isteyen kullanıcıların öncelikle devlet memuru olması gerekiyor. Bunu doğrulamak için sisteme kayıt olurken tc kimlik no'su ile birlikte, kurumsal mail adresi ve memuriyet sicil no'su da isteniyor. Bilgiler teyit edildikten sonra sistem giriş yaparak şu an görev yaptığınız bölgeyi, cinsiyetinizi ve opsiyonel olarak da kişisel özelliklerinizi giriyorsunuz. Bundan sonrasında sistem sizin için en uygun adayları batıdan doğuya sıralı bir şekilde otomatik olarak önünüze getirebildiği gibi kendiniz de çeşitli kriterlere göre arama yapabiliyorusunuz.  GoWest'in ücretli versiyonu, evliliği ciddi anlamda sürdürme ihtimalini de göz önünde bulunduran ya da 'hazır resmi nikah da var, belki bi şeyler olur' diyen adaylar için aradıkları eşin fiziksel özelliklerini de seçme imkanı sunuyor. Para vermek istemeyen ve tek derdi bir an evvel batıda bir yerlere atanmak olan adaylar ise uygulamayı ücretsiz olan 'nefes alsın, yeter' modunda kullanarak sadece lokasyon bazlı arama gerçekleştirebiliyorlar..." Kullanıcıları tarafından "memur tinder'ı" olarak da anlandırılan uygulamanın, kendilerine ulaşan bilgilere göre şu ana dek 320 civarında çiftin dünya evine girmesine vesile olduğunu belirten Canoğlu, bu evliliklerden 4 tanesinin de ileriye dönük gerçek bir evliliğe dönüştüğünü mutlulukla dile getirdi.  AppStore'da Türkiye'den indirilen uygulamalar içinde kısa sürede ilk 10'a giren GoWest'le ilgili olarak kimi kullanıcıların yorumları ise şöyle:  "Valla 29 yaşımdayım, hayatımda görmediğim bir ilgiye mazhar oluyorum uygulama sayesinde. Her gün rahat 30 eşleşmem var. Direkt nüfus cüzdanı fotokopisi gönderen var. Var oğlu var..." "Uygulama ile ilk etapta Hakkari'den Diyarbakır'a kadar gelebildim. Şu boşanma işleri hallolsun, buradan en az Mersin diyorum. Hayırlısı bakalım..."  "Arkadaşlar ben Edirne'de gümrük memuruyum. Uygulamada 'en batı'yı seçince otomatik geliyorum. Biraz fazla birikme oldu taleplerde. Onları erite erite gelicem. Yeni başvuracaklara duyurulur..."  "Uygulamada bi de altyazıyla canlı İddaa sonuçlarını geçirebilirseniz hayat boyu başka bişi istemem ben..."  "Sadece iPhone'a çıksa daha iyiydi ya..."  "Biraz daha cazip hale getirilebilir. Böyle benim gözümün önüne Subway Surfer Şırnak gibi bişi geliyo. Trenlere atlayıp burdan kaçıyomuşum, jet pack'i alınca da kocişimle uçuyorum falan. Daha hoş olabilir..."  "Ücretsiz versiyonuna en azından yaş aralığı getirilebilir. Marmaris'teki 63 yaşındaki müdür yardımcısından son anda kurtuldum. Bakalım daha iyisi gelecek inşallah..."