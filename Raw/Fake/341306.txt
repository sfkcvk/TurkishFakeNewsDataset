800 Dolarlık Birikimi Sayesinde Her Gün Sigara Parasını Bedavaya Getiren Yavuz Aycan, Ekonomideki Gidişattan Memnun... Birikiminin tamamını Türk Lirası karşısında günde ortalama yüzde 2 civarında değer kazanan ABD Dolarına yatıran Yavuz Aycan, ekonomideki gidişattan memnun. 800 dolarlık birikimiyle günlük 10 ile 20 TL arasında gelir elde eden genç mühendis, her gün içtiği bir paket sigaranın parasını oturduğu yerden çıkardığını belirtirken, piyasadaki kötümser havaya ise anlam veremediğini kaydetti. Akşam saatlerinde basına yaptığı açıklamada, Mart ayının sonlarında kur 3.90 TL civarındayken birikiminin tamamı olan 3000 TL ile ABD doları aldığını belirten Aycan, ''o zamandan beri hiçbir şey yapmadan yaklaşık 700 TL civarında arttı birikimim. Bunun nesi kötü anlamıyorum gerçekten. Belli ki benim para kazanmam birilerini rahatsız ediyor'' sözleriyle piyasadaki "battık, batıyoruz" söylemlerine tepki gösterdi.   Akıllıca yatırımı sayesinde özellikle son 1 haftada sigara parasıyla birlikte her sabah ofiste yediği poaçanın da bedavaya geldiğine dikkat çeken Aycan, bu başarısını çekemeyen kimi çevrelerin sanki Dolar'daki artış kötü bir şeymiş gibi söylentiler yayarak kamuoyunu yanlış yönlendirdiğini ifade etti. "Hem beni hem de benim üzerimden hükümeti yıpratmaya çalışanların kim olduklarını da biliyorum ama şimdi isim verip de polemiğe girmek istemiyorum. Onlar kendilerini biliyolar zaten. Sadece tek bir sözüm var: Çatlayın!'' diyen başarılı mühendis, Türkiye'nin büyümesini çekemeyen uluslararası lobilerin ve zamanında doğru yatırımlar yapmadıkları için hala çaya, sigaraya cebinden para harcamak zorunda kalanların bu tarz küçük ayak oyunlarına gülüp geçtiğini de sözlerine ekledi.  Aycan, ekonomideki bu istikrarlı gidiş sürerse önümüzdeki dönemde akşam yemeğini de bedavaya getirebileceğini belirtirken, ''Seçim sonrası için 6-7 TL gibi laflar dolaşıyor. Hadi inşallah diyorum. O olursa resmen 800 dolarla hayatımı bedavaya getireceğim demektir.'' sözleriyle de hükümetin dövizdeki artışa müdahele etmeme politikasını sonuna kadar desteklediğini ifade etti.