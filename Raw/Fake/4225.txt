Geleneksel Eurovision Şarkısını Yerme Festivali Sona Erdi Her yıl Türkiye'den Eurovision'a gidecek şarkının açıklanmasını takip eden ilk haftasonu düzenlenen geleneksel "Eurovision Şarkısını Yerme Festivali"nin 36. sı bu yıl İstanbul Kurtköy'de gerçekleştirildi. Geçmiş yıllarda olduğu gibi yine hayli renkli görüntülere sahne olan festivalde katılımcılar, bu seneki temsilcimiz olan Manga Grubunu ve şarkılarını doyasıya eleştirme imkanı buldular.
 
2010 yılında Türkiye'yi Eurovision Şarkı Yarışması'nda temsil edecek olan "We Could Be The Same" adlı şarkının barkovizyonda gösterilmesiyle start alan festival, gün boyu düzenlenen çeşitli etkinlik ve yarışmalarla devam etti. Festivalin en ilgi çeken etkinliklerinden olan "Bir Dakikada En Çok Kim 'Daha İyisini Yapabilirlerdi' Diyecek?" yarışması yoğun katılım nedeniyle bu yıl da tamamlanamazken, "Şarkıda Bir Hata da Sen Bul" yarışmasında birinciliği "İngilizcede love fiili -ing almaz" adlı eseriyle, İngilizce Öğretmeni Mehmet Demir aldı. Tek sponsor olan Hamidiye Suları'nın konuşmaktan boğazı kuruyan katılımcılara su yetiştirmekte bir hayli zorlandığı festivalde, uzun tuvalet kuyrukları da yine değişmeyen manzaralardan biri olarak akıllarda yer etti. 
 
Organizatör Ersin Özbükey, festivalin kapanışında yaptığı konuşmada, "Avrupa'da bir benzeri daha olmayan böyle bir etkinliği gerçekleştirmemizi sağlayan herkese çok teşekkür ediyorum" diyerek, festivalin gelecek senelerde de aynı coşkuyla devam etmesi temennisinde bulundu. Konuşmasında festivalin genel olarak 18-25 yaş arası üniversiteli genç bir kitleye hitap etmesine rağmen her yaştan katılımcıya uygun etkinlikler barındırdığının da altını çizen Özbükey, özellikle 'Şarkı Türkçe mi Olsun İngilizce mi?' ve 'Ağzımızla Kuş Tutsak Bize Puan Vermeyecek Ülkeler' konulu sempozyumlara orta yaş grubunun da yoğun ilgi gösterdiğini ifade etti. 
 
Toplam 2 gün süren Festival her sene olduğu gibi "Avrupa'da Eurovision'u Kimse Sallamıyor" adlı marşın her bir ağızdan söylenmesiyle sona erdi.