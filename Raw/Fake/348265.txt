Enflasyonla Mücadele Görevini Merkez Bankası'ndan Devralan Zabıtalar, 2019 İçin Türkiye'nin Büyüme Tahminini de ''En Az Yüzde 7-8 Gibi Bi' Şeyler'' Olarak Revize Etti... Cumhurbaşkanı Erdoğan tarafından marketlerdeki ''anormal'' fiyat artışlarına müdahale görevi verilerek enflasyona karşı savaşta etkin bir rol kazanan zabıtalar, ekonomi yönetiminde Merkez Bankası'ndan devraldıkları yeni pozisyonlarına çabuk uyum sağladı. Üretici fiyatlarındaki enflasyonun yıllık yüzde 46'ya dayandığı Eylül ayında, tüketiciye yansıyan yıllık yüzde 24'lük enflasyon için esnafı fırsatçılıkla suçlayarak zabıtalara denetimleri sıklaştırmaları talimatı veren Cumhurbaşkanı Erdoğan, ekonomi yönetiminde yeni bir çığır açarken, zabıtalar da kendilerine verilen bu kritik görevi hakkıyla yerine getirmek için kolları sıvadı. Zabıtalar, Türkiye'nin dört bir yanında gerçekleştirdikleri ilk günkü denetimlerin ardından fiyatlarını anormal artmış buldukları çok sayıda ürün için esnafa çeşitli oranlarda para cezası uygularlarken, Türkiye Zabıtalar Birliği Başkanı Süleyman Toruncular kurmaylarıyla birlikte akşam saatlerinde kameraların karşısına geçerek değerlendirmelerde bulundu.  Konuşmasına, görevin eski sahibi olan Merkez Bankası'na teşekkür ederek başlayan Toruncular, şunları kaydetti:  ''Bu tabii millete hizmet noktasında bir bayrak yarışı. Kendileri bu zamana kadar ellerinden geldiğince iyi niyetle bir şeyler yapmaya çalıştılar ancak maalesef enflasyon konusunda bir takım sıkıntılar ortaya çıktı. Tabii şimdi kimseyi suçluyor gibi de olmak istemem. Neticede sahadaki elemanları yetersiz olduğu için mudahaleyi ancak faizle falan oynayarak yapabiliyorlardı. Biz şimdi güçlü kadromuzla bayrağı devralarak bu hizmeti daha ileri noktalara taşıyacağız. Sırf bugünkü çalışmamızla... Yani şu an net bir rakam da veremiyorum ama heralde kafadan bir 2-3 puan indirmişizdir enflasyonu. Allah'ın izniyle 1 aya kalmadan tekrar tek haneli rakamları da görürüz...''   Merkez Bankası tarafından daha evvel yüzde 19 olarak açıklanan 2018 enflasyon beklentisini revize etmeyi düşünmediklerini de sözlerine ekleyen Zabıtlara Birliği Başkanı ''Onu zaten bizim göreve geleceğimizi hissetmiş gibi düşük bir rakam olarak açıklamışlar. Bu saatten sonra biz de döve döve ancak oraya kadar indiririz.'' derken, 2019 yılı içinse çok daha iyimser bir tablo çizdi.  Daha evvel yaklaşık yüzde 16 olarak açıklanan 2019 enflasyon hedefini, zabıta kontrolünde en fazla yüzde 3 hadi bilemedin 5 olarak revize eden Toruncular ''5.01 bile zam yapanı gözünün yaşına bakmadan mühürleriz. Gitsin nereye şikayet ediyosa etsin. Kimseye eyvallahımız olmaz'' sözleriyle de uygulanacak ekonomi politikaları hakkında ipuçları verdi.  Bu doğrultda 2019 yılı büyüme hedefini de yüzde 2.7'den yüzden 7-8 düzeylerine çıkardıklarını belirten Toruncular, şöyle devam etti: 'Sayın Cumhurbaşkanımızla önümüzdeki günlerde Beştepe'de bir araya geleceğiz. Kendilerinden bize işletmelerin bilançolarını da denetleme yetkisi verilmesi konusunda ricada bulunacağım. Haftalık ya da aylık periyotlarla gidip bakarız. Yeterince büyümeyen cezayı yer. Cezayla uslanmayanla anladığı dilden konuşmasını da biliriz. Bu piyasa daha zabıta dayağı yemedi. Yüzde 2 ne ya? Beceremiyorsan defol git başkası yapsın. Vatan haini misin?''