Müşterilerinin Vicdan Azabı Çekmesini Önlemek İçin Direniş Animasyonu Düzenleyen Alanya Sunfex Resort Hotel'de Sular Durulmuyor Gezi Parkı olaylarına ve peşisıra gelen direniş hareketlerine katılan müşterilerinin vicdan azabı çekmeden tatil yapması için direniş konseptli animasyonlar düzenleyen Alanya Sunfex Resort Hotel'de gösteriler 4. gününe girerken, otel yönetimi müşterilerin elinde bulunan katları geri almak için pazarlık masasına oturmaya hazırlanıyor. Olayla ilgili olarak yaptığı açıklamada, müşterilerin akılları, geldikleri illerdeki direniş hareketinde kaldığı için onlara hoşluk olsun diye böyle bir animasyon düzenlediklerini belirten Otel Müdürü Alihan İleri, "ancak bir noktada olay bizim kontrolümüzden çıktı. Şu an 7 ve 10. katlar arasıyla spa bölümü kurtarılmış bölge durumunda. Personelimizi yönetim katının olduğu bölgelere kaydırdık" derken, bu gece için direnişçi müşterilerin elinde bulundan katlara herhangi bir müdahale gerçekleşmeyeceğinin de teminatını verdi. Okulların kapanmasıyla birlikte artan yerli turistlere yönelik başlatılan direniş animasyonlarının tamamen kendi iyi niyetlerinden kaynaklandığını kaydeden İleri, "Baktık her gelen elinden ayfonu, aypedi düşürmüyor. Akılları fikirleri hep direnişten gelen haberlerde, onları bir nebze olsun rahatlatmak için böyle bir uygulamaya gittik" derken, olaylar kontrolden çıkmadan önce yaşananları şu şekilde özetledi: "İnanın ilk günlerde her şey çok güzeldi. 'Bu daha başlangıç, mücadeleye devam' düşüncesiyle tatile gelmiş müşterilerimiz, parklarımızda forumlarını yapmaktan, havuz başında kitap okuma eylemlerine, bahçede durma eylemlerine kadar gönüllerince direniyorlardı. Hatta havuz başında TOMA keyfine de bayıldılar. Ne zaman ki TOMA'yı yaklaştırıyoruz havuza, bi bakmışsınız su kaydırakları bile boşalıyor... Ne yalan söyliyim bizim de işimize geldi, ne kadar uyarsak da duş almadan havuza girenler vardı, baya önünü kestik onların ancak maalesef gün geçtikçe artan gerilim, yerini şiddet eylemlerine bıraktı. Özellikle plajda duran adamların bayılması üzerine ne yazık ki eylemciler bizleri suçladı. Halbuki o kadar dedik, başınıza güneş geçecek diye uyardık ama dinletemedik..." Animatörlerin duran adamlara müdahalede bulunduğu yönündeki tüm iddiaları da yalanlayarak sözlerine devam eden Müdür Alihan İleri, "Takip ettiğimiz kadarıyla müşterilerimiz twitter'da organize olmuş haldeler. Tabii ki buna karışacak değiliz, bilakis hoşumuza gidiyor ancak lütfen provakasyon amaçlı twitlere dikkat etsinler. Biz bu müşterilerimizin bilgisini zaten altı ay evvelden almıştık. Neticede erken rezervasyon müşterisi" şeklinde konuştu. Daha sonra cep telefonunda attığı bir tweet'i gösterek, "Bakın, 'İkramlı çay saati' diyorum, gelen twitler 'Beyler Şelale Cafe'ye gitmeyin, direkt yönetime teslim ediyorlar' şeklinde. Allah aşkına biz bunlarla şimdi nasıl uzlaşıcaz?" derken, Otel Müdürü olarak yaptıkları istihbarat çalışmalarına da değindi.  Akşam saatlerinde personele moral vermek ve hala görevinin başında olduğunu göstermek amacıyla düzenlediği "Hizmet sektörüne saygı" toplantısında otel çalışanlarına seslenen otel müdürü Alihan İleri "Tek niyeti anmisayona katılmak olan müşteriler başımızın tacıdır ancak maalesef aralarında fırsattan istifade oteli ele geçirip tatili bedavaya getirmeye çalışan provokatörler var. Güvenli kameralarında bunların saunaya ayakkabı ile girdiklerini gösteren görüntüler de var. Demek istediğim sadece ayakkabı ile, havlu mavlu da yok üstlerinde. Neymiş personelimizin attığı yalancı biber gazından kaçmak için öyle girilmiş. Bi defa biber gazından kaçan adam buharlı saunaya girmez. Kimse kimseyi kandırmasın" diyerek eylemci müşterilere gözdağı verdi. "Benim başı örtülü house keep'ime de ıslak havluyla saldırdılar. Do not disturb levhalarımıza çok çirkin ifadeler yazıldı. Özellikle tutup açık havuza işeyenler mi dersiniz. Bunları da hep faturaya ekliyoruz. Check out zamanı görüşürüz!" diyen İleri. barışcıl müşterilere de şu sözlerle seslendi: "Biz herkesle görüşmeye hazırız. Otelden yana bir şikayetiniz varsa buyrun, kendi telefonumu vereyim:9, oda servisi:0, resepsiyon:1" 29 Haziran'da baygınlık geçiren duran adamlarla birlikte patlak veren Sunfex Resort Hotel olayları halen tüm şiddetiyle devam ederken, bugüne dek yaşananların özeti ise şöyle: Öğlen güneşini kafasına yiyen duran adamların bayılmasına yönelik tepkisini göstermek isteyen bir grup müşteriye personel gazoz püskürterek müdahele etti...   Havuzda bikini eylemi... Müşteriler aralarında anlaşarak havuz bar'a bikini ve şortlarla inme kararı aldı. Eylem fazla dikkat çekmedi...   Dubaların önünde yalnızca suyun içinde durmakta olan müşterilerin üzerine jet-ski sürüldüğü söylentisi bir anda tüm otele yayıldı. Galeyana gelen müşteriler barı işgal ederek, limitsiz yerli içki eylemi yaptılar...  Bir grup eylemci otelin önündeki ülke bayraklarını indirerek, üzerine ketçapla "Çare Drogba" yazdıkları çarşafları astılar...  Otel Müdürü Alihan İleri'nin "Müdahalede bulunulmayacak" demesine rağmen animatörlerden bardaki eylemcilere köpüklü baskın... Çok sayıda eylemci yerlerde kayarak etkisiz hale geldi...  Havanın kararmasını fırsat bilen otel yönetimine bağlı bir grup house-keep, bayrak direklerinin bulunduğu bölgeye operasyon düzenleyerek çarşafları temizleriyle değiştirdiler...  Eylemci müşterilerden birisinin "Maaşınızı bizim ödediğimiz paralardan alıyorsunuz" çıkışı animatörler arasında olgunlukla karşılandı...  Saatlerin ilerlemesiyle eylemciler sahilde buluşarak oturma eylemi yaparken, ateş yakıp gitarla "Akdeniz akşamları"nı çalan gruba sivil giyimli bazı şahıslar "Sene 2013, hala mı ulan?" diyerek müdahale etti... Otel Müdürü Alihan İleri twitter'dan müşterilerine seslendi: "Havuz Bar'da palmiyeler altında ve turunçgil kokusu arasında, sınırsız yerli içki imkanı varmış. Sunfex Resort ayrıcalığı ile... Aranızda olmak isterdim"... Öğlen yemeğinin 13:00'da ve açık büfe olacağı teyit edildi. Kesin bilgi...  Animatörlerin Havuz Bar'dan çekildikleri yönündeki bilgi asılsız çıkınca olaylarda çok sayıda mojito kullanıldığı öğrenildi...  Olaylar plaj üzerinden diğer otellere de sıçradı ancak küçük kapasiteli bu konaklama yerlerindeki gerginlik çok uzun sürmedi...  Sunflex animatörlerinden ikisinin istifa edip, müşterilere katıldığı yönündeki bilgi otel yönetimince yalanlandı. "Otelimiz dün itibariyle zaten dolmuştur, kaldı ki aldıkları maaş belli, otelimizin günlük fiyatları belli" açıklamasını yapan Sunflex Resort Hotel, müşterileri dezenformasyon amaçlı twitlere karşı uyardı.  Fitness salonunda başlayan yoga derslerine yoğun ilgi... 10 senedir Sunflex Otel'de akşam yemeklerine eşlik etmek üzere piyano çalan Ahmet Yedivarlar, ilk kez bu kadar büyük bir kalabalığa müzik yapmanın onurunu yaşadı... Otel Müdürü Alihan İleri, eylemlerin arkasındaki güç olarak tespit ettiği lobiyi basına tanıttı. Lobide bulunan Sunlight Bar'ın 24 saat açık olduğunu vurguladı... Müşteriler bölgenin yerel gazetesi Alanya'nın Sesi'ni sessiz kalmakla ve Sunflex Hotel'in yandaşı olmakla suçladı. Gazete yönetimi, yaptığı yazılı açıklamayla muhabir yokluğu yüzünden zaten Belediye'nin kaldırım çalışmaları ve Alanyaspor dışında pek bir haber yapmadıklarını söyleyerek suçlamaları reddettiler... Bazı çalışanlar tarafından gece havuza birtakım kimyasallar atıldığı bilgisi yönetim tarafından doğrulandı: "Klor o arkadaşım, klor..."  Sabah saatlerinde Check-in yapan yabancı turist kafilesi, "dış mihrak" iddialarını gündeme getirdi...  Direnişçilere destek amacıyla dışarıdan yiyecek getiren bir gruba lobide müdahale edildi ve otele dışarıdan yemek getirilemeyeceği sert bir dille ifade edildi... Müşteriler, Sunflex Hotel'in müşterilerine uyguladığı orantısız animasyon hakkında The Times'a tam sayfa ilan vermek için kampanya başlattı. Otel yönetiminden kampanya'ya 5.000 euro destek geldi... Müşterilerden bir zafer daha.. Direnişe destek amacıyla öğlen yemeğinin bahçede ve ücretsiz olmasını talep eden müşterilere, otel yönetimi öğlen yemeğinin  zaten havuz başında ve ücretsiz olduğunu hatırlattı...  Bir grup eylemci ellerine nerden geçtiği belli olmayan iş makineleriyle, golf arabalarını 17. deliğe kadar kovaladı. Bu olayın ardından "eli sopalı siviller geliyor" dedikoduları çıksa da, otel yönetimi "Ya onlar golf sopası, zimmetli mal neticede. Orada mı bıraksalardı" diyerek iddiaları yalanladı...  Otel'in elden gitmek üzere olduğu endişesine kapılan Müdür İleri, tüm çalışanları toplayarak "Hizmet sektörüne saygı" konulu bir konuşma yaptı. Otelde çıkan olayların aslında Türk turizmini baltalamaya yönelik bir oyun olduğunu dile getiren otel müdürü, tüm çalışanları kendi etrafında birlik olmaya çağırdı. Müdürün "Bunlar saunaya ayakkabıyla girdiler. Spa'ya da saygıları yok, welness'ı da bilmezler" temalı konuşması çalışanlar tarafından gözyaşlarıyla dinlendi. Otel ekipleri tarafından ayaklarından çuvala geçirilmek suretiyle gözaltına alınmaya çalışan müşteriler, zıplayarak sahildeki parkuru bitirmelerinin ardından yoğurt dolu kaplardaki çeyrek altını elleri bağlı biçimde ağızlarıyla bulmaya çalıştı...  Eylemci müşteriler ilk forumlarını otelin çocuk parkında gerçekleştirdi. 50 kişilik parka sığmakta oldukça zorluk çeken eylemciler ilk toplantılarında 2 bin kişilik açık hava diskosuna geçme konusunda birleşti...