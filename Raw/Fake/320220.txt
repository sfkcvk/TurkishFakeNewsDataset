Komplo Teorisi Camiasının Acı Günü: Dünyayı Yöneten Aile ve İlluminati Videolarının Sevilen Yüzü David Rockefeller Aramızdan Ayrıldı Illuminati’den siyonizme, Türkiye üzerinde oynanan kirli oyunlardan gizlice dünyayı yöneten 12 aileye dek geniş bir yelpazede komplo teorisi severlerin gönüllerinde taht kuran ünlü milyarder David Rockefeller 101 yaşında aramızdan ayrıldı. Camia yasta… Türkiye komplo teorisi camiası, bugün Amerika Birleşik Devletleri’nden gelen acı haberle sarsıldı. Akşam saatlerinde gelen ABD’li milyarder David Rockefeller’ın ölüm haberi bir anda gündeme bomba gibi düşerken, Youtube’daki komplo teorisi videolarında da çözünürlükler yarıya indirilerek yas ilan edildi.  Haberi alır almaz videoların yorum kısmına akın eden komplo teorisi severler, Rockefeller’ın ölümünden duydukları acıyı paylaşırlarken, “Beyler başımız sağolsun en büyük dış mihrakı kaybettik”, “Illuminati artık öksüz” ve “biliyorum şu an bizi izliyor ve yukarıdan tepemize nifak tohumları serpiştiriyor” gibi yorumlarla da üzüntülerini ifade ettiler. Türk komplo teorisi camiasının önde gelen isimlerinden, ‘Sır_Tapınağı_1903’ rumuzuyla bilinen Mert Kuşçuk(16) da, ünlü iş adamının ölümünün kendileri için önemli bir kayıp olduğunu belirtirerek, tüm dünyadaki komplo teorisyenlerine baş sağlığı diledi. Bugüne dek içinde David Rockefeller’ın bulunduğu toplam 17 video hazırladığını hatırlatan Kuşçuk, “Bi laf var ya ‘Her ölüm erken ölümdür’ diye. Rahmetli 101 yaşında ölerek aslında bu sözün arkasında da bir takım oyunlar olabileceğini adeta kanıtlarcasına göçüp gitti. Tek tesellimiz bize uzun yıllar boyunca yetecek malzeme bırakmış olması. Aziz hatırasını en güzel şekilde yaşatmak için elimizden geleni yapacağız. Umarız Rockefeller ailesi en az onun kadar yetkin bir ismi başa geçirir” sözleriyle de acılı aileye seslendi. Bir başka komplo teorisyeni Erbatur Gönenç de ‘Gök Görenler: Illuminatinin Siyonist Bağlantıları’ isimli Facebook grubundan yaptığı açıklamada efsane Deccal'in tohumunu şu sözlerle andı: “Rockefeller'ı paylaşma konusunda zaman zaman diğer ülkelerdeki arkadaşlarla gerginlikler yaşasak da o hepimizin ortak değeriydi. “Asıl derdi Brezilya'yı çökertmek”, “Hayır esas Arnavutluğu bölmek istiyor”, “Kazakistan onun ana hedefiydi” gibi iddialara karşı biz de onu kaptırmamak için zaman zaman sert sözler söyledik karşı tarafa. Anca bugün hepimiz tek yürek ortak bir yası tutuyoruz. Onun gibisi bir daha gelmez, yerini doldurmak çok zor olacak.” Camia değerli bir malzemesini kaybetmenin yasını tutarken, Youtube’da akılları karıştıran bir de video yayınlandı. Bugüne dek hiçbir paylaşım yapmamış ‘Giz-Göz-Rockefeller’ isimli kullanıcının girdiği 49 dakikalık video “David Rockefeller gerçekten öldü mü? İşte gizlenen gerçekler” başlığıyla yayınlandı. Videoda Rockefeller’ın henüz ölmediği, Illuminati tarafından rahatsız olan tek gözünün ameliyat ettirilmek üzere Antartika’nın ardında bulunan gizli kıta Anarsis'e götürüldüğü iddia edildi. David Rockefeller'ın aslında düz olan ancak herkesten saklanan dünyanın kimse tarafından görülmeyen kısmında gözünün iyileşmesinin ardından uzaylılarla ittifak yaparak dünyayı ele geçirmek üzere her zamankinden daha da güçlü bir şekilde geri döneceği çeşitli kanıtlarla desteklenen video haber yayına hazırlandığı sırada Youtube tarafından yayından kaldırıldı. NEDEN????