Tek Hayali Zengin Bir Koca Bulup Dünyayı Gezmek Olan Gözde Eygin(22) de Kadınların Çalışma Hayatında Daha Aktif Rol Almalarından Yana... 8 Mart Dünya Kadınlar Günü dolayısıyla bugün Instagram hesabından bir mesaj yayınlayan Endüstriyel Tasarım bölümü son sınıf öğrencisi Gözde Eygin(22), kadınların hayatın her alanında daha aktif ve görünür olmaları gerektiğine dikkat çekerken, ilk hedefi olan dünyayı gezmesine sponsor olacak zengin bir koca bulmakta başarısız olması ve başka bir çaresi kalmaması durumunda kendisinin de çalışma hayatına sıcak bakabileceğini ifade etti. Görselinde doktor, öğretmen, bilim insanı ve mühendis oldukları tahmin edilen bir grup kadın içeren instagram post'nun altına yazdığı mesajla 458 takipçisinin Dünya Kadınlar Günü'nü kutlayan Gözde Eygin, kendisinin tam olarak öyle bir niyeti olmasa da diğer kadınların fırsat verilmesi halinde çalışma hayatının her alanında en az erkekler kadar başarılı olabileceklerini belirtti.  Şimdilik çalışma ve ekonomik özgürlüğünü eline alma düşüncesine en yaklaştığı nokta, müstakbel kocasının parasıyla dünyayı gezerken paylaştığı fotoğraflarla belki de bir instagram fenomeni olmak ve markalardan reklam almak olan Eygin, aldığı eğitimi mümkünse sadece instagram bio'suna yazmak için kullanmayı planlarken, diğer kadınlarınsa iş hayatında rekabet edebilmek için mutlaka kendilerini yetiştirmeleri ve işlerini en az erkekler kadar iyi öğrenmeleri gerektiğini özellikle vurguladı.  Eygin, post'u paylaşmasının ardından sonraki 3 saati gelen beğenileri sayarak ve beğenenler arasında hedeflediği profile uygun bir talip olup olmadığını kontrol ederek geçirirken, haber yayına hazırlandığı sırada bir süredir takipleştiği o "biraz mal ama arabasının markasından anladığı kadarıyla durumu fena değil" elemandan gelen beğeni moralleri yükseltti.