İran'dan Sonra Venezüella ile de Ambargo Delme Konusunda Anlaşan Türkiye, Güvenilir ve Hayırsever Venezüellalı İş Adamı Arayışlarına Başladı... Cumhurbaşkanı Recep Tayyip Erdoğan, bu sabah Venezüellalı mevkidaşı Nicolas Maduro ile bir araya geldi. Yaklaşık 3 saat süren ve basına kapalı gerçekleştirilen görüşmenin ardından kameralar karşısına geçen iki lider, ortak bir basın toplantısı düzenleyerek, toplantıda konuşulanlar hakkında bilgilendirmelerde bulundu... Basın toplantısı öncesi gazetecilere bol bol poz veren ikilinin, hayli neşeli oldukları gözlenirken, kameraların karşısına önce Venezüella Devlet Başkanı Maduro geçti. "Türkiye bizi kurtaracak" diye bağırarak söze başlayan Maduro Cumhurbaşkanı Erdoğan tarafından "Lan yavaş" diyerek uyarıldıktan sonra özür dileyerek konuşmasına baştan başladı. İki ülkenin kader ortağı olduğunun altını çizen Maduro, "Türkiye ile birçok ortak noktamız olduğunu öğrendim. Biz dünyanın en çok petrol rezervine sahip ülkesiyken, mesela siz de bor rezervinde dünya lideriymişsiniz. Ama kadere bakın ki iki ülkeye de çıkarttırmıyorlar" şeklinde konuştu.  Türk heyetinin kendilerine gösterdikleri yoğun ilgiden çok memnun kaldığını ifade eden Venezüella Devlet Başkanı, "Heyettekiler ne İngilizce nede İspanyolca bilmedikleri için fazla sohbet etme imkanı bulamadık. Sadece evli ve 3 çocuk babası olduklarını öğrendim. Onu da bakanlıklarının sitesindeki özgeçmiş bölümünden" şeklinde konuştu.   Maduro'nun ardından kameraların karşısına geçen Cumhurbaşkanı Erdoğan ise konuşmasının başında Maduro'ya şükranlarını sundu. Konuşmasına geçmişte edindikleri kötü tecrübelerden ders çıkardıklarının altını çizerek başlayan Cumhurbaşkanı Erdoğan, güvenilir ve hayırsever Venezüellalı bir iş adamı buldukları taktirde, Venezüella'dan altın alıp, karşılığında Dubai üzerinden sanki çeşitli hububat ve gıda ürünleri ticareti yapıyormuş gibi göstereceklerini ifade etti. Halkbank'ı artık bu işlere bulaştırmak istemediklerini belirten Erdoğan, onun yerine işleri Ziraat Bankası üzerinden yürüteceklerini dünya kamuoyu ile paylaştı.    Ardından soru-cevap kısmına geçilen basın toplantısında, daha önceden sorulacak soruların verildiği gazeteciler tek tek söz aldı. Bir basın mensubunun Venezüella Devlet Başkanı Maduro'ya sorduğu "Bu yoğun tempoda torunlarınızla vakit geçirebiliyor musunuz?" şeklindeki sorusuna Maduro "Vakit bulmaya gayret gösteriyorum" cevabı verdi. Bir başka basın mensubunun "Bu yoğun tempoda spor yapmaya vakit bulabiliyor musunuz?" şeklindeki sorusuna ise "Günde 4 km yürüyorum" şeklinde cevap verdi. Cumhurbaşkanı Erdoğan'ın araya girerek "Biraz da bana sorun yav" şeklindeki çıkışı sonrası aynı sorular Cumhurbaşkanı Erdoğan'a da soruldu. Erdoğan'ın Maduro ile aynı cevapları verdiği halde daha fazla alkış aldığı görüldü. Başka bir soruya izin verilmezken, toplantı sonunda liderler tekrar bol bol poz verip fotoğraf çektirdi.