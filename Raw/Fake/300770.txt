TÜİK: ‘‘Gündüzleri Aşk-ı Memnu'nun tekrarını izleyen kitle ekonomiye kazandırılırsa %9 büyüme hayal değil...’’ Türkiye İstatistik Kurumu, aylık olağan “Büyüme İndeksi ve İndeksi Etkileyen Faktörler” raporunu kamuoyuyla paylaştı. Bu ayki raporda en çarpıcı sonucun, Aşk-ı Memnu’nun gündüz kuşağı tekrarlarına ait olması dikkat çekti. Rapora göre, gündüzleri diziyi izleyen kitle ekonomiye dahil edilebilirse, yılda %9'luk büyüme işten değil.  Türkiye İstatistik Kurumu Başkanvekili İbrahim Helimoğlu, yayınlanan raporun sonuçlarını değerlendirmek üzere bugün bir basın toplantısı düzenledi. Helimoğlu “Ya hasbelkader ratinglere bakmasak ekonomimizin önündeki devasa engeli fark etmeyecektik. Yuh arkadaş, dünyanın işgücü gündüzleri Aşk-ı Memnu izlerken heba olmuş” diyerek açıklamalarına hayli sert başladı. “Yani güzel diziydi, biz de izledik, konuştuk ama bitti yani" sözleriyle ısrarla diziyi izlemeye devam eden kitleye seslenen tecrübeli bürokrat şöyle devam etti: “Çok afedersiniz bu Bihter ve Behlül zaten ilk yayınlarında da bir sürü iktisadi kayba neden olmuştu. O zaman akşam yayınlanıyordu, bütün bir ülke eve gömüldü. Ekonomi dönmedi resmen ya. Ne bir yemek yemeye dışarı çıkan, ne şöyle bir dondurma alıp dolaşan... Şimdi o dert bitti gündüz tekrarları başladı. Yani sırf zarar bu dizi ülke ekonomisine. Su yakmıyor bu ülke arkadaşlar. Her öğlen siz dizi izleyeceksiniz diye gayrisafi milli hasıla bekleyemez efendim…Bak elin oğluna, nasıl çalışıyor...” Konuya ilişkin olarak derhal bir çalışma başlattıklarını da ekleyen TÜİK Başkanvekili, Çalışma Bakanlığı’na sonuçları ilettiklerini kaydetti. Bu kapsamda bakanlığın da devreye girerek her gün Aşk-ı Memnu tekrarına kitlenen vatandaşlardan mümkün olduğunca faydalanılacağı da Helimoğlu’nun verdiği bilgiler arasındaydı. Son olarak “Kusura bakmayın böyle sinirli gibi de konuşmuş oldum ama Sayın Matmazel sakın ola ki üstüne alınmasın. Kendisini beğenerek, severek izliyoruz. Yani ben bile bazı öğlenler odama kapanıp, varsın ülke de %2-%3 daha az büyüsün diyerek… Neyse… Evet, çok çalışmamız lazım arkadaşlar” diyen Başkanvekili açıklamalarına son verdi.