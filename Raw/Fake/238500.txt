Genel Kurul'da Soru Önergesi Vermek İsteyen Milletvekili Bacağından Bıçaklandı Son zamanlarda TBMM'de yaşanan şiddet olaylarına bir yenisi daha eklendi. Gündemde yer alan bir takım iddialarla ilgili soru önergesi vermek isteyen Kütahya milletvekili Ömer Faruk Çetin, yanlışlıkla rakip parti grup sıralarının olduğu alana gidince kimliği belirlenemeyen milletvekillerince cep telefonu, saati ve cüzdanı gasp edilerek bacağından bıçaklandı.  Ankara Numune Hastanesi'ne kaldırılan Çetin, basın mensuplarına yaptığı açıklamada sağlık durumunun iyi olduğunu ve en kısa zamanda meclis çalışmalarına geri döneceğini söylerken, özellikle son dönem gerginliklerinden sonra TBMM'nin arka sıralarında medyaya yansımayan birçok gasp ve yaralama olaylarının yaşandığını söyledi. Polisin yeteri kadar önlem almadığını savunan Çetin, "Artık tek başımıza yürürken bile tedirgin oluyoruz..." ifadelerine yer verdi. Öte yandan bıçaklama olayına karıştığı iddia edilen Yozgat milletvekili Seydi Aslan, suçlamaları redderek, Çetin'i provokatörlük yapmakla suçladı. Olayın öncesinde ağır bir tahrik yaşandığını belirten Aslan, şunları kaydetti: "Şimdi sayın milletvekili, geliyor grubumuzun önünde sanki nispet yapar gibi soru önergesiyle... Bi defa bu yanlış, böyle bir şey olmaz. Tamam güzel bir olay değil ama sonuçta etki tepkiyi doğurur. Ben herkese sağduyu çağrısı yapıyorum..." Yaşanan olayın ardından TBMM'de güvenlik önlemleri arttırılırken, polisin belli saatlerde devriye görevi yapacağı ve güven timlerinin de milletvekili gibi sıralara oturarak olası saldırıları önleyeceği belirtildi.