Emniyet Genel Müdürlüğü, Önümüzdeki Dönem Baskın Yapacağı Belediyeleri ''bugün seçim olsa kime oy verirdiniz?'' Anketiyle Belirleyecek Yaklaşan yerel seçimlerle birlikte harekete geçen Emniyet Genel Müdürlüğü, önümüzdeki dönemde operasyon düzenlenecek belediyelerin tespiti için araştırma şirketi Rondo ile el sıkıştı. Anlaşmanın imza töreninde, Türkiye genelindeki 81 il ve 892 ilçe'de düzenlenecek "bugün seçim olsa kime oy verirdiniz?" anketinin sonucuna göre operasyonlara yön verileceğini belirten EGM basın sözcüsü Latif Tozgül, bu sayede zaten AKP'ye oy verecek ya da 50 tane operasyon da düzenlense AKP'li adayı seçmeycek bölgelerin elenerek kaynak israfının önüne geçileceğini ifade etti. 

 Henüz AKP’li olmayan belediyelere yönelik mevcut ve planlanan operasyonları bilimsel verilere dayandırarak hareket etmeyi amaçlayan Emniyet Genel Müdürlüğü, bu doğrultuda araştırma şirketi Rondo'yla bir işbirliği anlaşmasına imza attı. Bu sabah şirket yetkilileriyle ortaklaşa düzenlenen imza töreninde söz alan Emniyet Genel Müdürlüğü Basın Sözcüsü Latif Tozgül, anlaşmanın detaylarına ilişkin bilgiler verdi. 

 

Sözlerine, belediyelere düzenlenecek operasyonların mutlak suretle belirli bir plana oturtulması gerektiğini söyleyerek başlayan Tozgül “Emniyet olarak en zorlu operasyonlarımız belediyeler üzerine olanlar… Bakın mesela KCK davasında bile iş daha kolay, çünkü gidilecek şehirler üç aşağı beş yukarı belli… Ama belediye operasyonu öyle mi ya? Misal çok taze bir örnek geçen gün yaşandı. Arkadaşlar şafak vakti tam Söke Belediyesi'ni basmak üzereyken hooop oradaki AKP ilçe teşkilatından bi telefon geliyor: 'Burada durum iyi. Halk mevcut belediye başkanından yaka silkiyor. Boşuna zahmet etmeyin'. Mecbur geri dönmüş arkadaşlar. Her şey bir yana, tonla masrafı var bu işin. Yazık günahtır, hepimizin cebinden çıkıyor bu operasyonların parası” dedi. 

 “Eskişehir, Antalya, İzmir... Buralara zaten rutin olarak operasyonlarımızı düzenledik biz. O konuda bir sıkıntı yok. Ama şimdi atıyorum Finike Belediyesi? Hıdırtepe Belediyesi? Bin tane belediye var, buralar için uğraşmaya, didinmeye gerçekten gerek var mı? Önce onu bir öğrenmek gerek. Bugün seçmenin anketlerde %70 AKP dediği yere operasyon düzenlemek takdir edersiniz ki hiçbir anlam ifade etmiyor. Aynı şekilde %10 AKP demiş yere operasyon düzenlesek ne olur? En fazla bi sinirimizi atarız...” sözleriyle bilimsel bir anket çalışmasının önemine dikkat çeken Tozgül, çalışmayı önce kendi imkanlarıyla yapmaya çalıştıklarını ancak vatandaşın karşısında polis görünce doğru bilgi vermekten çekinmesi nedeniyle müspet bir sonuç elde edemediklerini belirtti. 
 
Tozgül'ün ardından söz alan Rondo Araştırma Şirketi yetkilisi Abidin Üçör ise, öncelikle anlaşmanın her iki taraf için de hayırlı olmasını dileyerek sözlerine başladı. "Normalde bize bu tip talepler ya siyasi partilerden ya da gazetelerden gelir. Arkadaşlar o gün emniyetten arıyolar diyince şirkette bi panik oldu haliyle. O telaşla bilgisayarlardan ne varsa sildik. Şimdi işte yedekleri kurtarmaya çalışıyoruz. Hayırlısı..." diyen Üçör, sistemlerin tekrar ayağa kaldırılmasının ardından projeye en kısa zamanda start vereceklerini müjdeledi.