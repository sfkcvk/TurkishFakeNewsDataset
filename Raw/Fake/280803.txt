Seçimden İlk Sonuçlar Gelmeye Başladı: Facebook'ta Bloklanan Denyo Akraba Sayısı 342.358 Son yılların en gergin atmosferine sahne olan 7 Haziran 2015 Genel Seçimleri'nden ilk sonuçlar gelmeye başladı. Yüksek Seçim Kurulu tarafından açıklanan ve henüz resmi olmayan kesin sonuçlara göre Türkiye genelinde Facebook'ta bloklanan toplam kullanıcı sayısı 814.900 olarak gerçekleşti. En fazla blok yiyen kesim yine ne zaman, neden eklendiği dahi hatırlanmayan denyo akrabalar olurken, onu eski iş ve okul arkadaşları takip etti. Bloklamaların arkadaşlara göre dağılımı ise şöyle gerçekleşti:   2. ve 3. dereceden akrabalar (Amca-Dayı-Yenge-Kuzen-Kuzenin çocuğu)  
   En son 5 sene önce görülen eski iş/okul arkadaşları 
   Tipi hoşumuza gittiği için eklenen ama henüz iki kelime konuşulmayan yabancılar 
    Eski sevgililer 
    Mevcut sevgililer 
    1. dereceden akrabalar (Anne-Baba-Kardeş-Eş) Sonuçlarla ilgili olarak basının sorularını yanıtlayan YSK sözcüsü Muzaffer Canikoğlu, bloklama işlemi süren az sayıda Facebook kullanıcısı dışında rakamların hemen hemen netlik kazandığını belirtirken, şu saatten sonra sonuca etki edecek önemli bir bloklama dalgası beklemediklerini ifade etti.  Başkanlık sistemi ve özellikle HDP çevresinde gelişen tartışmalar nedeniyle 7 Haziran seçimlerinin rekor sayıda bloklamayla tamamlandığını belirten Canikoğlu, "Vatandaşlarımız bu seçimi de Facebook arkadaş listelerinde zaten bulunmaması gereken bir sürü denyoyu ve yabancıyı temizlemek için güzel bir fırsat olarak değerlendirdiler. Açıkcası son 1 senede 2 önemli seçim geçirdiğimiz için zaten önemli bir kısmını temizlemişlerdir diye düşünüyorduk. O yüzden bu derece yüksek bir rakam bizim için de sürpriz oldu" sözleriyle de Türkiye'nin bir seçimden daha alnının akıyla çıktığını dile getirdi.  YSK sözcüsü, bir soru üzerine en çok bloklamanın HDP ve Selahattin Demirtaş eksenli tartışmalar neticesinde gerçekleştiğini söyleyerek şöyle devam etti: "AKP-Erdoğan eksenli tartışmalar nedeniyle kıl olunanların çoğu zaten önceki seçimlerde bloklanmıştı. Ayrıca AKP seçmeninin önemli kısmı da bu Başkanlık sistemi ve Ak Saray gibi konularda tam bir karar veremediği için Facebook'ta nispeten sessiz kalmayı tercih ettiler. O yüzden oradan çok bir blok gelmedi. Elimizdeki rakamlara göre toplam 814 bin civarı bloklamanın 657 bini ise sırf belli bir yaş üzeri CHP'liler ile nispeten daha genç HDP'li yakınları arasında gerçekleşti ki bu da yaklaşık %80 gibi bir orana tekabul ediyor. 'Terörist misin? - Faşist misin? - Yok sütümü helal etmem - Vay ben seni böyle bilmezdim dayı' falan derken baya bir temizlendi ortalık. Hayırlısı oldu..." Son olarak hala listelerindeki denyo akraba ve eski iş arkadaşlarından kurtulamayanlar için seçim sonuçları resmi olarak açıklanana kadar fırsatın devam ettiğini de hatırlatan Canikoğlu, "Gerçi çok da kasmasınlar. Bu gidişle 6 aya bir seçim daha olur gibi zaten. Kalanı da orada temizlerler artık..." sözleriyle kamuoyunu rahatlatan mesajlar verdi.