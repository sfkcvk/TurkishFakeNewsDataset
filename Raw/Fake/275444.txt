Türkiye Reklamcılar Birliği, O İddiaları Doğruladı: ''Evet, boru reklamlarını bilerek o kadar berbat yapıyoruz...'' Son olarak Sinan Engin’in rol aldığı bir boru reklamı daha sevimsizliği ile tüm Türkiye’nin haklı nefretini kazanırken, Türkiye Reklamcılar Birliği uzun süredir kamuoyunu meşgul eden dedikodulara, bir basın toplantısıyla yanıt verdi. Boru reklamlarını özellikle bu kadar berbat yapmaya gayret gösterdikleri yönündeki iddiaları kabul eden birlik başkanı Sinan Kaygan, 'Yani yaptıkları iş iş olsa yine biraz özen gösteririz de… Neticede boru lan bu? Neyini halka sevdirececeksin? Hatta neden sevdireceksin?' sözleriyle çarpıcı itiraflarda bulundu. Bu öğlen saatlerinde basın mensuplarının karşısına geçen Türkiye Reklamcılar Birliği Başkanı Sinan Kaygan, bir süredir kamuoyunda sıkça dile getirilen "Yok abi, bu reklamcılar boru reklamlarını kesin bilerek bu kadar kötü yapıyorlar. Başka bir açıklaması olamaz" iddiaları hakkında konuştu. "Arkadaşlar, eğer tek kelime ile yanıt vermem gerekirse; EVET! Her şey kontrolümüz altında ve bilerek bu kadar gıcık reklamlar çekiyoruz." diyen deneyimli reklamcı, şöyle devam etti: "Bu adamlar ilk bize geldiğinde anlatmaya çalıştık. 'Yahu saçmalamayın, son tüketiciyi hiç ilgilendirmeyen bir ürünün televizyon reklamı için o kadar para harcanır mı? Afedersiniz eşek yüküyle para döküp prime-time’a reklam verilir mi?' dedik. 'Gerizekalı mısınız, dünyada bunun bir örneği yok' dedik. Dinlemediler. Tutturdular 
 'boru döşerken şarkı söyleyen bıyıklı usta görmek istiyoruz' diye. Baktık olmuyor, madem öyle biz de boktan bi şeyler çekelim, herkes bunları ayıplasın da bir daha reklam vermesinler dedik. O süreçte ağır bedeller de ödedik, mesleği bırakan arkadaşlarımız oldu. Bıyıklı ustalara boruyla kafiyeli şarkı öğrettiği dönem nedeniyle şu an çişini tutamayan kreatif direktörüm var benim. Ama biz çekmekten yıldık bu adamlar para verip yayınlatmaktan yılmadı. Helal olsun..." Sinan Kaygan, yanında getirdiği farklı markalardan 20'lik, 30'luk ve 42'lik boruları basın mensuplarına gösterirken, "Hadi buyurun, hangisi hangi markaya ait söyleyin bana? Ya Allah aşkına hepsi aynı bunların birader. Duvarın içinde kalan bir malzeme neticede. Kimse kimseyi Borumax kullandı diye ayıplamıyor. Siz hiç BozBoru taktırdı diye gururlanan gördünüz mü? O da yok” ifadelerine yer verdi.  Açıklamalarına, bugüne kadar çekilen çeşitli borum reklamlarının öykülerini görüntüler eşliğinde paylaşarak devam eden Kaygan'ın konuşmasından öne çıkan kısımlar ise şöyle:   (https://www.youtube.com/watch?v=ovBOlX1IM6g) Üst üste her fırsatta girilerek bir dönem Türk halkının beyninde kalıcı tahribata neden olan Esen Boru, özellikle basket maçlarında koçların her mola talebinde taraftarlara "eyvah" dedirtmeyi başarmıştı. Reklamın başrolünde oynayan şişman, kalender, sevimli beyfendi içinse kariyerinin sonu oldu diyebilirim. Bu reklamdan sonra sadece bir FOX TV dizisinde köşkün sapık bahçıvanı rolü bulabildi. Kendisini tanıyan dikkat izleyicilerin RTÜK'e şikayet etmesiyle o dizinden de kovuldu zaten...   (https://www.youtube.com/watch?v=qn1mRCQ-y5g) Bu reklamda da Ertem Şener, Sinan Engin ve Ahmet Çakar'ın berbat oyunculuklarından bir arada yararlanalım dedik, beklediğimiz etkiyi de yarattı hakkaten. Hepsinin eline sağlık, gerçekten beklediğimizden de berbat bir reklam oldu.   (https://www.youtube.com/watch?v=H-3ok6xcKxU) Bu reklamda meşhur bir Azeri Türküsü'nü Erman Toroğlu ve bir grup borucuya söyleterek doğru bir strateji izledik aslında. Hem insanlarımız o borudan tamamen tiksinecek, gördüğü yerde üstünde zıplayarak kıracaktı hem de Azerbeycan'ın Türkiye'ye nota vermesini sağlayarak diplomatik kriz çıkaracaktık. Ama hesaplar tutmadı. Erman Toroğlu'unun yanında borular sempatik kaldığı için reklam başarılı oldu. Azeriler de doğalgaz anlaşmasını kutlamak için yaptığımız bir jest sanıp bize teşekkür plaketi verdiler. Çok emek vermiştik halbuki...   (https://www.youtube.com/watch?v=87p-l32PR8s) İnşaata dalmış bir grup adamı "tut şunun ucunu döşeyelim abi" diye bağırtırsak boru reklamları Türk aile yapısını tehdit ettiği gerekçesiyle ilelebet yasaklanır, biz de kurtuluruz diye düşündük. Türk aile yapısı evde hep birlikte söyledi o şarkıyı, çocuğuna söyletip videoya çekti. Yine olmadı, başaramadık...  Yaklaşık 17 dakika süren barkovizyon gösterimi, salonda sinirlerin iyice gerilmesi nedeniyle yarıda kesilirken, Kaygan "Gördüğünüz gibi en başından beri elimizden geleni yapmışız. Normal şartlarda ‘Tut şunun ucunu döşeyelim abi’den sonra Türkiye’de bir daha boru reklamı çekilememesi lazımdı. Hadi onu da pas geçtik Erman Toroğlu’ndan sonra üreticinin pes etmesi gerekiyordu...” diyerek işin katiyen Sinan Engin’e dek varmaması gerektiğini belirtti. Konu hakkında görüşlerine başvurulan sektörün devlerinden Kobsan Plastik Boru A.Ş. Yönetim Kurulu Başkanı İsmail Kobsan ise “Ya ben zaten neden televizyonda reklam yaptığımızı hala anlayamadım” sözleriyle adeta günah çıkarttı. "Borupen reklam verdi", "Borunsan Boru"nun reklamını gördünüz mü" derken birden bire kendilerini bir reklam bataklığında bulduklarını itiraf eden İsmail Kobsan "Yeminle alemin enayisi olarak dünyada parmakla gösterilir olduk. Yurt dışı fuarlarında Türk firmasıyız diyince kıkır kıkır gülüyor herkes… Bırakın itibar yapmayı, paramızla rezil olduk. Koskoca sektöre sirk muamelesi yapıyorlar” sözlerini sarfetti. Boru veya boruya benzer herhangi bir şey hakkında daha fazla konuşmak istemediğini söyleyerek açıklamalarını sonlandıran Kobsan, sektörde ilk reklam veren boru firması kim ise ona bela okumayı da ihmal etmedi.