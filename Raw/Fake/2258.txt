Kanada Sırf Aksiyon Olsun Diye Türkiye'den 20.000 Taksi ve Dolmuş Şoförü Göçmen Almaya Hazırlanıyor Dünyanını en güvenli ve refah seviyesi en gelişmiş ülkeleri arasında bulunan Kanada, ülkedeki düzen, sükunet ve gelişmişliğin getirdiği sıkıntıyı üzerinden atmak için Türkiye'den 20.000 tane taksi ve dolmuş şoförü göçmen almaya hazırlanıyor. Birleşmiş Milletler raporlarında düzenli aralıklarla dünyanın en yaşanılır ülkesi seçilen ve göçmenlik başvurularında da en çok rağbet gören ülkelerden biri olan Kanada'nın gözü bu sefer Türk şoförlerinde. 90'lı yıllardan beri suç oranı sürekli olarak düşüş gösteren ülkede, insanların havaların ne kadar soğuk olduğundan ve buz hokeyi maçlarından başka konuşacak bir şeylerinin kalmaması, hayatlarına katlanılması güç bir durgunluk çökmesi üzerine arayışa geçen Kanada Hükümeti, çareyi ülkeye Türk şoförlerini davet etmekte buldu. Kanada Vatandaşlık ve Göçmenlik Bakanı Jason Kenney, konuyla ilgili olarak basına yaptığı açıklamada, "Şimdi Kanada'mız güzel, Kanada'mız zengin ve bir o kadar huzurlu da...İnsan tabiatı bu. Her şey düzgün gidince de olmuyor ki. Sorun lazım, kafanın bir şekilde meşgul olması lazım. Biz de kafamız nasıl meşgul olur dedik ve Dışişleri Bakanlığı'ndaki arkadaşlarımızla yürüttüğümüz ortak araştırmalar sonucu Türkiye'den dolmuşçu ve taksici göçmen almanın en garanti yol olduğuna hüküm verdik." diyerek Kanada Hükümeti'nin niyetini açıkça ortaya koydu. Sırf ülkeye biraz aksiyon gelsin diye önümüzdeki yıl içinde 10.000'i taksi şoförü, 10.000'i de dolmuşçu olmak üzere Türkiye'den 20.000 göçmen kabul edeceklerini belirten Bakan Kenney, "Toplam nüfusu 35 milyon olan Kanada'mızı karıştırmak için bu rakamın yeterli olacağını sanıyoruz" sözleriyle vatandaşlarımıza duyduğu güveni ifade etti. Bir soru üzerine "Evet, çok düşük bir ihtimal de olsa ülkeye gelen Türk şoförlerin asimile olup, Kanada'nın düzenine uyum sağlayarak efendi uslu adamlara dönüşmeleri olasılığını da göz önünde bulunduruyoruz" şeklinde konuşan Kanadalı Bakan, "Olmazsa artık torbacı, hapçı, it, kopuk ne varsa toplayıp getireceğiz yoksa şirin mirin demeyip ülkedeki fokların hepsine beyzbol sopasıyla girişme raddesine geldik, o derece canımız burnumuzda." diyerek, sıcakkanlılığı ve sempatikliği ile tanınan Kanadalıların geldiği noktayı gözler önüne serdi.