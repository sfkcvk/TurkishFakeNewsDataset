İşçi Bayramı Kutlamalarının Aşırı Düzenli Olması Üzerine Seneye Taksim'e Yakın Küçük Bir Bölge 1 Mayıs Gösterilerine Yasaklanacak Taksim Meydanı'nın tekrar 1 Mayıs gösterilerine açılmasından sonra buradaki eylemlerin eski tadı vermediğini iddia eden çeşitli grupların şikayetleri üzerine İstanbul Valiliği harekete geçti. Oldukça düzenli, intizamlı bir şekilde yapılan gösterilerden polislerin de rahatsızlık duyduğunu dile getiren Valilik Sözcüsü Kamuran Aykan, önümüzdeki senelerde Taksim Meydanı'na yakın küçük bir bölümün gösterilere kapatılacağını ve buraya girmek için mücadele edecek gruplarla polislerin arasındaki çatışmaların 1 Mayıs'a eski heyecanını kazandıracağını savundu.

 

Gerek Taksim'de, gerekse de Türkiye'nin diğer bölgelerindeki İşçi Bayramı gösterilerinin büyük bir düzen içerisinde ilerlemesinden mutluluk duyduklarını ifade eden Kamuran Aykan, kutlamaların devlet protokolü şeklinde ilerlemesinden duyulan rahatsızlığın da farkında olduklarını kaydetti. 
 
Bu şikayetlerin önümüzdeki sene yaşanmaması için şimdiden harekete geçtiklerini belirten Sözcü, Gezi Parkı'nın Taksim Meydanı'na uzak kalan bir kısmına "Meydan neyse de buraya girilmez ama..." şeklinde bir yazı asmayı plandıklarını açıkladı. İnsanların orada toplanmalarının ardından gönüllü polis birliklerinin de müdahaleye başlayacağını dile getiren Kamuran Aykan, "Bundan 3-5 sene önce Taksim'de ne oluyorsa, burada da aynısı olacak inşallah. Hatta sırf bu kısım için fazladan biber gazı tedariki sağlanıp, bölgede görev yapacak polislere 'orantısız güç' seminerleri verilecek"  diyerek, işi sıkı tuttuklarını gözler önüne serdi.

 

Valilik tarafından yapılan bu duyuruya ise Özgürlükçü Üniversiteliler, Mazlum-Dost, Dev-Cephe gibi gruplar ortak bir açıklamayla yanıt verdi. Son olarak Ankara'daki mitingde Sanayi Bakanı Faruk Çelik'in yaptığı konuşma ile birlikte 1 Mayıs ruhunun tamamen kaybolduğuna inanan örgütler, "Zaten şu an meydanlar panayır yeri gibi. Artistinden, formayla gezen taraftarına, sırf fotoğraf çektirmeye gelenine kadar işçiler dışında herkes var." derken, devlet töreni havasından kaçmak isteyen bütün emekçileri seneye gösterilere kapanması planlanan bölge için omuz omuza mucadele etmeye davet etti. 
 
Son olarak, yapılacak düzenlemelere en iyi cevabın yine meydanlarda verileceğinin vurgulandığı açıklamada "Kimsenin korkusu olmasın, seneye o yasakladıkları alana da gireceğiz! Madem yasaklandı, artık 1 mayıs alanı o (neresi şimdilik tam bilmiyoruz ama, gezi parkında biyermiş) belirlenen alandır..." ifadelerine yer verilerek, mücadele coşkusunun şimdiden başladığının altı çizildi.