Başbakan Erdoğan, İdam Cezası ile İlgili Net Konuştu: "Şu açlık grevleri bitene kadar gündemde kalsın sonra yeni bi şeyler buluruz nasılsa..."  Başbakan Tayyip Erdoğan, son günlerde gündemi meşgul eden idam cezasının geri gelmesi tartışmalarıyla ilgili olarak merak edilen soruları bu sabah Başbakanlık'ta düzenlenen bir basın toplantısıyla yanıtladı. "Yerli helikopter üretimi", "KKTC'nin Türkiye'ye bağlanması", "Bayrağımızdaki yıldız sayısının kademeli olarak artırılması" gibi alternatif öneriler arasında idam cezasının en uygun konu olarak öne çıktığını belirten Erdoğan, "Evet farkındayım biraz damdan düşer gibi oldu ama ne yapalım? Dar vakitte bu kadar oldu. Aklına daha iyi bir fikir gelen varsa lütfen çekinmeyip bizimle paylaşsın." derken, en azından açlık grevleri sonlanana dek idama ilişkin ortaya attığı tartışmaların devam etmesi temennisinde bulundu. 

 

Bugüne dek toplumsal olaylar karşısında gündem değiştirici birçok konu başlığı ürettiklerini ancak bu başlıkların zaman içerisinde birer birer eriyerek unutulmaya yüz tuttuğunu söyleyen Tayyip Erdoğan, "Yazın herkes kürtaj diyor başka bir şey demiyordu. Noldu? O güzelim tartışmalar, sabaha kadar kürtajın konuşulduğu o bitmek bilmeyen tv programları nerede şimdi? Maalesef toplum olarak her şeyi çok çabuk tüketiyoruz. Daha bir konuyu doğru dürüst tartışmadan hemen yenisini bekliyoruz.Bu böyle olmaz..." sözleriyle tüketim toplumunun sakıncalarına dikkat çekti. 

 İktidarda oldukları 10 yıl boyunca iyi kötü bir şekilde idare ettiklerini ancak artık gerek kendisi gerek parti olarak tıkanma noktasına varmak üzere olduklarına dikkat çeken deneyimli lider, şöyle devam etti:
 
“Ne İdris, ne Egemen onlar da eski formlarında değiller artık. Herkes yoruldu, hepimiz yıprandık. Yanlış anlaşılmasın zamanında çok güzel işler çıkardı bu ekip ama adamlar da haklı, bir yerden sonra mevzu bitiyor tabii. Vatandaşlarımızdan benim ricam bu idam meselesini en azından biraz idareli kullanmaları yönünde. Bunlar artık elimizdeki son mantıklı gündem maddeleri. Bundan sonra mecburen 'Aşk kalpten mi gelir beyinden mi?', 'Bruce Lee mi döver Van Damme mi?', 'Denize ben mi düşsem kurtarırsınız yoksa Atatürk mü?' gibi konulara giricez. Benden söylemesi...” 

 

Gündem yaratma sürecinde yaşanan tıkanmayı aşmak amacıyla bir takım önlemlerin de masaya yatırıldığını belirten Erdoğan, Başbakanlık bünyesinde danışmanlar ve parti örgütü için açılacak olan yaratıcı yazarlık kurslarıya ilk adımın atılacağını müjdeledi. Erdoğan ayrıca, "bundan böyle her milletvekili arkadaşımız grup toplantılarına evde en az 3 yeni konu düşünerek gelecek. Artık meclis sıralarında öyle 'Hadi bir bakanımız gündeme bir şey atsın da biraz gülelim' diye yatmak yok. Herkes taşın altına elini koyacak. Ayrıca, halkın da katılımının sağlanabilmesi için Twitter üzerinden başlatılacak #turkiyebunukonusuyor hashtag’iyle sosyal medyayı da bu konuda devreye sokmaya çalışacağız. Orada da zehir gibi vatandaşlarımız var..." sözleriyle atılacak diğer adımlar hakkında bilgilendirmelerde bulundu.

 Toplantının sonunda, bir basın mensubundan gelen açlık grevleriyle ilgili soru karşısında, sesini daha da yükselten Erdoğan: "Hasbinallah...Deminden beri burada ne anlatıyorum ben? Sen bana idamı sorsana. Maksadın ne? Bakın açık konuşayım, ben bu idam konusunun 3 günde oldu bittiye getirilip, unutulmasına izin vermem. Önce şunu bir doya doya tartışalım, sonra grevi de konuşuruz başka şeyleri de konuşuruz...." derken, 7'den 70'e tüm Türkiye'yi idam cezası konusunda fikir beyan etmeye çağırdı.