Senede 2 Hafta İzni Olan Bir Beyaz Yakalı Daha Instagram'dan Özenip Gezi Blogger'ı Olmaya Çalışıyor. Salda Gölü'nden Yürek Burkan Görüntüler... Kurumsal bir firmada müşteri temsilcisi olarak çalışan Nazlı Zeyzek(28)'in 2 haftalık senelik izin ve net 3100 TL maaşla gezi blogger'ı olma çabası yürekleri dağlıyor. Instagram'dan görüp özendiği blogger'ların gazına gelen Zeyzek, en büyük hayalinin daha önce milyonlarca kişinin gittiği yerlere gidip aynısından milyonlarca kere çekilmiş fotoğraflardan çekmek olduğunu belirtirken, ilk durağı olan Salda Gölü'nde çarpıcı açıklamalara imza attı.  Üzerinde kırmızı elbisesiyle Instagram'da gördüğü o kızın verdiği pozun aynısını vererek yaklaşık 40 kadar fotoğraf çektiren Zeyzek, yarım saatlik bir fitlre arayışının ardından fotoğraflardan bir tanesini profiline koyup, dört tanesini de story'e attıktan sonra bir nebze rahatlayarak basın toplantısına başladı.  Toplantı sırasında sık sık gelen like'ları saymak ve story'e kimlerin baktığını kontrol etmek için gözü telefonuna kayan Zeyzek, ''Ya ben şehirde gerçekten yapamıyorum. Yeni yerler, yeni hayatlar keşfetmek adeta bir yaşam şekli benim için'' derken, sloganın ise ''Yoldan çık, yola çık'' olduğunu ifade etti. Bir şeyler becerebilsin, dünyaya bir katkısı olsun diye ilk, orta ve üniversite dahil 20 sene boyunca eğitim aldıktan sonra geldiği noktada hayattaki en büyük amacının mal gibi gezip, çoktan klişe olmuş fotoğrafların aynısından çekmek olmasının kendisini de şaşırttığını belirten Zeyzek, gezi blogger'ı olmaya karar veriş öyküsünü ise şu sözlerle aktardı: ''İşler tam nasıl bu noktaya geldi ben de hatırlamıyorum ama Instagram'a ilk girişimden yaklaşık 1 ay kadar sonra aklımda seyahat etmek dışında başka bir şey olmadığını fark ettim. Eskiden işimde yükselmekle ya da çok bunaldığımda ufak bir kahve dükkanı açıp onu işletmekle ilgili hayallerim vardı ama şu an hepsi silindi. Tek istediğim durmadan bir yerlere gidip, fotoğraf çektrip, instagram'a atmak. Bütün o kamp çadırından dışarıya doğru uzanan bacakların göründüğü, şelale yanında sarı renkli yağmurlukla dikilinen, ıssız bir sahilde gün batımına doğru elimde şapkayla yürürken arkadan, ayçiçeği tarlasında elimi arkadakine doğru uzatırken, havaalanı lounge'undaki köpüklü latte'li ve tren camından kafayı sarkıtarak özgürlüğü koklarcasına çekilen fotoğraflardan benim de olmalı. O fotoğraflardaki insanlar dünyanın en mutlu insanları ve ben de bir şekilde aralarında yer almalıyım. Salda gölüyle bu yolda ilk adımımı attım. Umarım gerisi de gelecek. Instagram'da Nazfliesss hesabından takip edererek siz de bu yolculukta benimle olabilirsiniz. Yalnız flies üç s'yle...'' Tatil bütçesini Salda gölü için harcaması nedeniyle bu yazın geri kalanında maceralarına İstanbul merkezli olarak devam edeceğini belirten Zeyzek, ''Adalar olabilir ya da Kilyos sahili falan. Ama Kilyos'a araba lazım. Bakalım, rüzgar nereden eserse artık. Özgür ruhlu bir insan olduğum için çok da kestiremiyorum...'' diyerek takipçilerini hoş sürprizler beklediğini de sözlerine ekledi. Zeyzek, kış içinse Lviv ya da Doğu Ekspresi'yle Kars alternatifleri arasında gidip geldiğini söylerken ''Lviv olayı Euro yüzünden biraz sıkıntılı. Doğu ekspresi furyasını geçen sene yıllık iznim olmadığı için kaçırdım. Bu kış yine trend olursa bu sefer kesin giderim ama KYK borcumu bitirmem lazım önce.'' ifadelerine yer verdi.   Seyahat bütçesine yer açabilmek için hali hazırda 2 kişi kiraya ortak olarak yaşadıkları daireye 3.'yü alma fikrini önümüzdeki günlerde ev arkadaşına açacağını da belirten Zeyzek'in arada telefona baktıkça yüzünün düştüğü de gözlerden kaçmadı. Salda fotoğraflarının yaklaşık yarım saat geçmesine rağmen 30 like'ı geçmemesi nedeniyle moralinin bozulduğunu belirten talihsiz blogger, ''Allah kahretsin abi aynısını millet koyunca 2000 like alıyor, ben koyunca... Mis gibi Akçay'daki bedavaya halamların yazlığına gitmek varken şu sinekli leş gibi yere 30 like için mi geldim ben ya. Siliyorum ben bunu. Sizin makineler daha iyi çeker, ben bi tekrar gölün kenarına geçeyim de öyle çeksenize beni. Yalnız bu sefer değişik bi şey yapalım, ben zıpliym tam havadayken çekin...'' sözleriyle basın mensuplarına seslendi.