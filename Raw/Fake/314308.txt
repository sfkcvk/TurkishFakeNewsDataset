Yeni Dışişleri Sözcüsü Olarak Adı Geçen Seda Sayan İçin Hükümet ve SHOW TV Arasında Pazarlıklar Sürüyor...   Dışişleri Bakanlığı, sözcü olarak bürokrat kadrosuna katmayı düşündüğü Seda Sayan için bugün bir kez daha Show TV'nin kapısını çalarken, iki taraf arasındaki pazarlıklar bonservis bedeli yüzünden kilitlenmiş durumda. Görüşme sonrası bir açıklama yapan Bakanlık Müsteşarı Ergin Atabey, "Kendisi kadromuzda görmeyi çok istediğimiz, gücümüze güç katacak bir isim. Elimizdden geldiğince kesenin ağzını açmaya hazırız ancak piyasanın durumu da malum" derken, en kötü ihtimalle kiralama opsiyonunu deneyeceklerini de sözlerine ekledi. Özellikle AB ve Irak'la gelinen noktada Bakanlığın mevcut kadrolarının ellerinden geldiği kadar atar yaptığını ve şu ana kadar süreci oldukça iyi idare ettiklerini belirten Atabey "Ama işte bürokrat kökenli olunca insan bir yerde tıkanıyor. En fazla 'lan sen kimsin!', 'anandır', yok işte 'cehennem ol git' seviyesine kadar inebiliyor. Kendilerine yine de gayretleri için teşekkür ediyorum tabii." diyerek, bundan sonrası için daha profesyonel isimlerle ilerlemek istediklerini ifade etti. Atabey, Seda Sayan'la yıllık 1.5 milyon dolar garanti + yaptığı atar başına prim şartlarında anlaştıklarını belirterek, kulüple orta bir yol bulunabilirse oyuncuyu bonservisiyle birlikte almayı düşündüklerini bu olmazsa sezon sonuna kadar kiralama opsiyonunu da gözardı etmediklerini söyledi. "Yani en kötü ihtimalle, baktık süreç ilerlemiyor o zaman kanala önce bir kayyım atayıp sonra kamulaştırmak suretiyle de bu işi halledebileceğimizi düşünüyorum ama gönül ister ki şerefsizlik yapmasınlar ve iş o noktaya gelmesin. Centilmenlik sınırları içinde halledelim" diyen Dışişleri Müsteşarı, herkesi adam olmaya davet ederek açıklamalarına son verdi.  Görüşmenin ardından basın mensuplarının sorularını yanıtlayan SHOW TV İç Yapımlar Genel Koordinatörü Okan Bursun ise öncelikle Dışişleri'nin ilgisine teşekkür ederken, Seda Sayan gibi bir yıldızdan vazgeçmenin kendileri için de önemli bir fedakarlık olacağına vurgu yaptı.  "Valla Seda Hanım'ı anlatmaya gerek yok. Onun uluslararası arenaya açılması bizim de göğsümüzü kabartır. Hükümetimiz eğer dış ilişkileri böyle 'Ananızı s.keriz!' çizgisinde yürütmek istiyorsa, daha iyisini bulamaz. Ama haliyle böylesine kıymetli bir oyuncu için bir bonservis de doğacak tabi. Müthiş bir yetenek, kumaşını tartışmaya bile gerek yok. Bizim de onun yerini doldurmamız kolay olmayacak. Bu yüzden giderken kulübüne de bir şeyler kazandırmalı diye düşünüyorum ben. Ha belki hem TV programına devam edip hem Dışişleri Sözcülüğü de yapabilir. O tip ara formüllere de açığız biz Show TV olarak. Zaten açık olmayıp napacaksın di mi ehehe"