Komutanların İstifasının Ardından Gözünü Yüksek Askeri Şura Toplantısına Çeviren İMKB, Konuyu Tam Olarak Anlayabilirse Krizden Etkilenmeyi Planlıyor TSK'nın komuta kademesinde yaşanan şok istifaların ardından hafta başında toplanan Yüksek Askeri Şura'dan çıkacak sonuç, başta İMKB olmak üzere piyasalar tarafından da merakla bekleniyor. Konuyla ilgili olarak bu sabah İMKB'den yapılan açıklamada, "Anladığımız kadarıyla Jandarma Komutanı, Genelkurmay Başkanı olursa, Kara Kuvvetleri Komutanlığı'na eski 1. Ordu komutanı gelecekmiş ama onun da hükümetle arası iyi değilmiş. Onun yerine gelebilecek komutanın da kıdemi diğerinden düşük olduğundan, 3 korgeneralden birisi bişeyler olacak galiba..." ifadelerine yer verilirken, meselenin ne olduğu tam anlaşılır anlaşılmaz piyasaların gerekli tepkiyi vereceği belirtildi. 

 

Krizin etkisinde toplanan Yüksek Askeri Şura'nın ilk gününde herhangi bir somut gelişme yaşanmazken, piyasaların ortadaki karışık durumla ilgili olarak vereceği tepki hakkında ilk açıklama İMKB basın sözcüsü Hulki Ağaner'den geldi. İMKB'nin Emirgan'daki binasında bir basın toplantısı düzenleyen Ağaner açıklamalarına, mevcut tablonun kriz olarak değerlendirilmesinin çok büyük ihtimalle yanlış olmayacağını ifade ederek başladı. 

 

"Var bir kriz var, o belli. Neticede koskoca komutanlar filan istifa etmiş..." diyerek kurum olarak konuya hakim olmaya çalıştıklarını kaydeden Ağaner, basın toplantısını şu sözlerle sürdürdü:

 

"Şimdi Jandarma Komutanı Necdet Özel Paşa dışındaki tüm üst kademe istifa etmiş. Oraya kadar tamam. Genelkurmay Başkanı o olursa, onun yerine 1. Ordu komutanının atanması gerek galiba ama onun da hükümetle arası iyi değilmiş. Bu piyasalar için iyi bir şey mi, kötü bir şey mi onu tam bilemiyoruz. Bir de 3 korgeneral terfisi olacak. Birine ‘Andıç’ davası açılmış, neyse artık o. Öbür ikisi zaten tutuklu. Onların yerine Deniz Kuvvetlerinden 2 kişiyi kaydırsalar. 3. Orduya da, ordan 1 kişi gelse. Gerçi öyle de şeye adam kalmıyor... Neyse, koca ordu komutansız kalacak değil heralde..." 

 

Nolur nolmaz diye haftaya sembolik de olsa küçük bir düşüşle girdiklerini sözlerine ekleyen Hulki Ağaner, "Bundan sonrasında belki sıcak para kaçacak, belki yastık altındakiler piyasaya çıkacak? Ne olacağı hiç belli değil... Bi de şimdi Ramazan ayına girdik biliyorsunuz. Bunların hepsini hesaba katıyoruz, vatandaşlarımız içlerini ferah tutsunlar." şeklinde konuştu. 

 

Olası bir krizin Ramazan'a denk gelmesinin iyi mi yoksa kötü mü olduğunu belirlemek için ayrı bir komisyon kurduklarının da müjdesini veren Ağaner, "Arkadaşlarımız çalışıyorlar üzerinde. Çünkü biliyosunuz ramazanda pek bişey olmaz... Trafik filan olur. Ama işler, piyasa zaten şeydir... Belki o yüzden çok şey olmaz... Neyse bilmiyoruz işte, bi hali yoluna bakıcaz yani..." sözleriyle yatırımcıları rahatlattı.