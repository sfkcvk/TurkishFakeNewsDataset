Nakit Primde Israr Eden 12 Dev Adam, 28 Milyon Liralık Çekle Yetindi  Dünya Basketbol Şampiyonası'nda gümüş madalya alarak göğsümüzü kabartan A Milli Basketbol takımı, kendilerine vaadedilen primi dün sabah saatlerinde TBMM'de yapılan bir basın toplantısıyla Başbakan Recep Tayyip Erdoğan'dan teslim aldılar. Başbakan'ın çek olarak takdim ettiği primi nakit olarak almak konusunda ısrarcı bir tavır sergileyen 12 Dev Adam, saatler süren pazarlıklar sonucunda çeki kabul etti.
 

Oldukça neşeli bir atmosferde başlayan toplantıda karşılıklı tebrikler, hal hatır sorulması ve masadaki kuru pastaların tüketilmesinin ardından, prim konusu gündeme geldi. Millilerin, final maçı öncesi kendilerine vaadedilen kişi başı 1.5 milyon TL'yi "Yetmez ama evet" sözleriyle kabul etmeleri gülüşmelere yol açarken, Başbakan'ın primi takdim etmek üzere cebinden toplam 28 milyon TL'lik bir adet çek çıkarmasıyla birlikte salonda buz gibi bir hava esti.

 

Takım adına söz alan Hidayet Türkoğlu, "Sayın Başbakanım, gerçekten çok çok teşekkür ediyoruz ancak bu dönemde biraz nakite sıkışığız. O şekilde teslim alabilsek daha makbule geçerdi. Biz hatta yani nakit olacağını düşünerekten  kapıya zırhlı bir minibüs bile getirmiştik." diyerek, Dev Adamların yaşadığı hayal kırıklığını ifade etti. Türkoğlu'nun bu sürpriz talebine karşılık Başbakan'ın, "Arkadaşlar, şu anda bizim de elimizde sıcak para yok. Zaten biliyorsunuz, piyasada nakit dönmüyor; hep evrak, çek al-senet ver. Bu işler böyle..." sözleri ise prim görüşmelerini çıkmaza soktu.

 

Saatler süren çetin pazarlıkların ardından, oyuncuların sitemlerine, "Bakın Ekim ayında onca IMF ödemesine rağmen yine çeki 10. aya yazdım; bugün ABD Hükümeti bile en erken bir sene sonrasına çek veriyor, o da dost ve müttefik isen." karşılığını veren Erdoğan, çekin garantisinin kendisi olduğunun altını çizdi. Devlerin bu teklifi kendi aralarında müzakere etmelerinin ardından, tüm Türkiye ve bu müthiş taraftar için bir fedakarlık örneği göstererek çeki kabul etmeye karar verdiklerini açıklamaları ile anlaşmazlık tatlıya bağlandı.

 

Toplantı çıkışında rahat tavırlarıyla dikkat çeken A Millilerin, "Bir gün bile gecikirse arkasını yazdırırız, ülke çek kesemez hale gelir." esprisi gülüşmelere neden olurken, Basketbol Federasyonu'nun, ekstra primin miktarının 12 Dev Adam'ın sigorta ödemelerine yansıyıp yansımayacağı konusunda Maliye Bakanlığı'ndan yazılı olarak görüş istediği de gelen bilgiler arasında.