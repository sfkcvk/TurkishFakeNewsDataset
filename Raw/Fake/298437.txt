Yüzbinlerce Potansiyel Tecavüzcü Yine Tek Ses Tek Yürek: ''Kızın da orada ne işi varmış?'' İstanbul Caddebostan'da gerçekleşen tecavüz vakasının ardından yurdun dört bir yanındaki yüzbinlerce sapık ve potansiyel tecavüzcüyü de bir kez daha "onun da ne işi varmış orada o saatte?" yarışının heyecanı sararken, Kırıkkale'nin Yahşihan İlçesi'nden Muzaffer Derdeli(48) bu kez soruyu ilk soran isim olarak Türkiye 1.'si oldu. Ülkede yaşanan her taciz, tecavüz olayının ardından start verilen "onun da ne işi varmış orada?" mücadelesi, bir kez daha kıran kırana bir rekabete sahne oldu. Her zaman olduğu gibi yüksek bir katılımla gerçekleşen mücadelede, bu kez diğer potansiyel tecavüzcülerin önünde ipi göğüsleyen isim ise Kırıkkalle'nin Yahşihan İlçesi'nden 48 yaşındaki Muzaffer Derdeli.  Evli ve  ikisi kız olmak üzere üç çocuk babası olan Derdeli, tecavüz haberinin ajanslara düşmesinden sadece 4.2 saniye sonra soruyu ilk soran isim olurken, 5.6 saniye ile Trabzon'dan İsmail Kütürgen(26) ve 7.1 saniye ile Uşak'tan Saim Cenger(61) ise sırasıyla onu izleyen potansiyel tecavüzcüler oldular.  Derdeli, gelen Türkiye 1.'liği ile ilgili olarak basına yaptığı açıklamada, sonucun kendisi için de sürpriz olduğunu belirterek başarısını eşine ve çocuklarına ithaf etti. Şehir merkezindeki dükkanı gün boyu tebrik için gelen ziyaretçilerle dolup taşan başarılı sapık, şampiyonluğun öyküsünü ise şu sözlerle aktardı: "Zaten bugün çok bir iş yoktu. Facebook'ta dolanırken birden önüme haber düşüverdi. Refleks olarak hemen 'o saatte orada ne işi varmış ya bir kızın?' şeklinde bir yorum yazıp gece dışarıda gezen bir kadın görsem aynı şeyi benim de yapabileceğimi dile getirdim. İlk yorummuş meğer. Birden telefonlar falan çalmaya başladı. Şaşırdım tabii, beklemiyordum yani..." Yüzbinlerce sapık ve potansiyel tecavüzcü arasından sıyrılmanın büyük bir gurur olduğunu dile getiren Derdeli, gelen bu derecenin kendisini kesinlikle şımartmayacağını ve bundan sonraki vakalarda da aynı başarıyı tekrarlamak için çalışacağını dile getirdi. Derdeli, son olarak Türkiye'nin dört bir yanındaki rakiplerine ise şu sözlerle seslendi: "Bu sefer ben kazandım, yarın bir başka arkadaşımız da olabilir. Rekabet işin eğlencesi tabii ama önemli olan centilmence bir şekilde omuz omuza vererek bizim bir türlü cesaret mi edemedeğimiz diyim denk mi getiremediğimiz diyim neyse işte bir sebepten şimdilik yapamadığımız şeyi yapan o tecavüzcü arkadaşlarımıza destek vermek, onlarla gönül bağı kurmak. Herkese bir sonraki mücadelede başarılar diliyorum..."