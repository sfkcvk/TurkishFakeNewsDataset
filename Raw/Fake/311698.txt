Kilis Valiliği, Şehirde Olağanüstü Bir Durum Yaşandığına Dair İddiaları Yalanladı: ''Bir şey yok ya, rutin roket işte...'' Bugün Kilis'in bir kez daha haber manşetlerine yükselmesiyle birlikte şehirde olağandışı bir durum yaşandığına dair çıkan söylentilere Kilis Valiliği'nden yalanlama geldi. İlde yaşamın rutin roket düşmeleriyle birlikte her zamanki seyrinde devam ettiğini açıklayan Valilik, basını da vatandaşları paniğe sevk edecek haberler konusunda daha duyarlı olmaya çağırdı... Kilis kent merkezine Suriye tarafından atılan ve 5'i çocuk, 6 kişinin yaralanmasına sebebiyet veren roketle ilgili olarak kamuoyunu bilgilendiren Kilis Vali Yardımcısı Ilgaz Turalp, ortada haber değeri taşıyan bir durum olmadığın dikkat çekti. ''Ya işte klasik Suriye tarafından roket atıyolar, sonra o bizim tarafa düşüyor. Burada işte ölüm olabiliyor, yaralanma artık her neyse. Her zamanki şeyler...'' diyen Turalp, Kilis'te durumun kontrol altında olduğunu ve vatandaşlardan en azından roket isabet etmeyen kısmının gündelik olağan yaşamlarına devam ettiğini dile getirdi. Konuşması sırasında civardan gelen patlama seslerine de dikkat çeken Vali Yardımcısı, ''Bakın arkadaşlar görüyorsunuz bir yerlere bir şeyler düşüyor biz burada sakince basın toplantımızı gerçekleştiriyoruz. Ben inanın roket yolda bir çukur falan açmadığı sürece yolumu bile değiştirmiyorum. Ha, benim araç zırhlı ama zırhsız olanlar da aynı şekilde. '' derken, Kilis'te sanki tehlikeli bir durum varmış gibi göstermenin en başta terör örgütlerinin işine geleceğine vurgu yaptı. Ilgaz Turalp, yer yer düşen roketler nedeniyle anlaşılamayan konuşmasına şu sözlerle devam etti: ''Bu her şeyde böyledir. Değil midir? Eşinizle bile kavga etmek yerine görmezden gelin, bak nasıl deli oluy... ket meselesi de aynen o hesap. Biz Kilisliler olarak yanımızda ... dönüp bakmıyoruz, o derece sinir etmiş durumdayız adamları. İçten içe biliyoruz, delirmiş haldeler. Ne yapacaklarını şaşırdı... Öyle kolay değil işte. İsterlerse atom bombası atsınlar, gıkını çıkaran da en adi şeref... büyük konuşuyorum... Ha burada özellikle Kilisli olmayan basına da özellikle... düşüyor'. Siz tabii bilmed... sanki bir durum var... Bunu yapma...' Açıklamalarına devam ettiği sırada valilik binasının konferans salonuna isabet eden bir roket nedeniyle bir süre konuşmasına ara veren Turalp, moloz yığınlarının kaldırılması ve yaralı basın mensuplarının ambulanslara taşınmasının ardından ayakta kalan gazetecilerle birlikte bir süre çay içerek sohbet etti.