TÜBİTAK Cumhurbaşkanı'na Hakareti 4 Dakika Öncesinden Tespit Edebilen Radar Geliştirdi Bilimsel çalışmalarına ara vermeden devam eden TÜBİTAK nihayet Erdoğan'a hakareti 4 dakika öncesine kadar tespit edebilen radar sistemlerini devreye soktu. Bugüne kadar en iyi sonuçla yarım saat gecikmeli tespit edilen hakaretler, bundan böyle 4 dakika önceden belirlenip, engellenebilecek... TÜBİTAK İç Araştırmalar-İrfan Çalışma Grubu Başkanı İrfan Tuzkök'ün kamuoyuna  duyurduğu proje, tüm ülkede büyük heyecan yarattı. 'Sayın Cumhurbaşkanı'mıza hakaret davaları, bugün hukuk sisteminin en büyük kamburlarından bir tanesi. Mahkemelerimiz bu davalardan başka davaya bakamaz oldu, mutlak suretle bir şeyler yapmamız lazımdı' diyerek, neden Galiz Küfür-1 isimli projeye başladıklarını özetleyen Tuzkök, daha sonra şöyle devam etti: "Radarımız, birkaç veriye dayalı olarak çalışıyor arkadaşlar. Cumhurbaşkanımız o esnada açıklama mı yapıyor, hop hızlı arama moduna geçip Twitter'da online olan kullanıcılara odaklanıyor. Sinir katsayısı artanları tespit edip bildiriyor. %90 o kullanıcıdan hakaret geliyor zaten. Denedik, gördük. Sistemin internet dışında birebir insanlarla çalışması için az daha zamana ihtiyacı var yalnız. Şu an sokaktaki vatandaşları %50-%50 rastgele 'Bu hakaret edecek'-'Bu büyük oyunu görmüş, hep AK Parti'ye verdi' şeklinde ayırabiliyor. Eh, o da en azından genel seçim sonuçlarıyla tutarlı bir oran sayılır..." Açıklamalarının ardından toplantının radarı deneme kısmına geçen deneyimli bilim insanı, hayli heyecanlıydı. "Haydi bismillah" diyerek düğmeyi çeviren Tuzkök, bir anda öten alarmla adeta şaşkına döndü. Vericiden alınan çok güçlü sinyallerin hayra alamet olmadığını kaydeden Çalışma Grubu Başkanı "Çok yakında... Oha... İnanamıyorum gösterge fırladı resmen" demesinin ardından eline aldığı radarla tek tek gazetecilere yaklaştı. Sinyal sesine göre tüm basın mensuplarını tarayan İrfan Tuzkök en sonunda alarmın en güçlü olduğu noktayı tespit etti. "Hah, işte bulduk, o kadar dikkat ediyoruz fakat gördüğünüz gibi araya BirGün muhabiri karışmış. Gördünüz, şıp diye buldu" diyen kurt araştırmacı, gazeteciyi salondan attırdıktan sonra içeride kalanlarla yemeğe geçti.