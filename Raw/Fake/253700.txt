Antalya Emniyet Müdürlüğü, 1 Haftadır Çerden Çöpten Sebeplerle Olay Çıkaran Halkı Suçladı: ''TOMA'larımız suistimal ediliyor...'' Yüksek nem oranıyla birlikte sıcaklığın 53 dereceye kadar ulaştığı Antalya'da 1 haftadır başlayan sokak gösterilerinin önü bir türlü alınamıyor. Antalya Emniyet Müdürü Besim Aykanatlar, gösterilerle ilgili olarak "Sırf bugün şehrin 8 ayrı noktasında gösteriler vardı. En son öğleden sonra Maliye Bakanlığı'nın açıkladığı Mayıs ayı cari açık rakamlarını protesto etmek için sokağa çıkan 600-700 kişilik bir gruba müdahale ettik. Ki bunların nerdeyse yarısı yabancı turist. Vebali boyunlarına ama cari açık falan bahane gibi geliyor bize..." derken, müdahale sırasında TOMA suyu altına girerek serinlemeye çalışan 26 çevik kuvvet mensubu hakkında da soruşturma başlatılacağını kaydetti. Lara'dan, Konyaaltı'na kadar şehrin neredeyse her bölgesinde irili ufaklı gösteriler olduğunu belirten Aykanatlar, "Biz tabii her zamanki gibi 10 kişi 15 kişi demeden hepsine elimizden geldiğince yetişmeye çalışıyoruz ama kaynaklarımız da sınırlı. Elimizdeki memur belli, TOMA belli, TOMA'nın içindeki su belli..." sözleriyle, olayları kontrol altına almakta güçlük çektiklerini dile getirdi. Emniyet Müdürü, bu sabah dolmuşların renginin değişmesi için toplanan 100 kişilik gruba yapılan TOMA'lı müdahalenin ardından sırasıyla kotasız İnternet fiyatlarının protestosu, Brezilya'nın kötü oyunu nedeniyle ayaklanma, ağırlık olarak Rus turistlerin kaldığı bir otelin "çorap üstüne sandalete dur de platformu" adlı bir grup tarafından işgali gibi olayların gerçekleştiğini belirterek, ellerindeki su rezervinin ise kritik seviyeye ulaştığına dikkat çekti.  Açıklamalarına devam ettiği sırada kendisine iletilen "15-20 kişilik bir grup, Coca-Cola kutularında adları bulunmadığı gerekçesiyle Muratpaşa Belediye'si önünde oturma eylemi başlattı" haberiyle konuşmasını yarıda kesen Aykanatlar, derhal bölgeye 2 TOMA ve 150 kadar çevik kuvvet gönderilmesi için talimat verdi. Aykanat, bölgeye sevk edilen ekipleri, grubun mümkünse fazla su harcanmadan, kuru kuruya copla dağıtılması yönünde telsizle uyarırken, "Aslında 2 kere sıksak dağılır gider bunlar ama suyu görünce çevreden de halk toplanıyor. Çoluğu çocuğu turisti derken 20 kişiyle başlayan gösteri oluyor sana 500 kişi. Sonra hep beraber TOMA'nın suyunun bitmesini protesto ediyorlar. Şu sıcakta uğraştığımız işe bak. Yemin ediyorum bunaldım..." sözleriyle de basın mensuplarına serzenişte bulundu.  Son olarak "Ya mesele suysa istesinler biz onu Emniyet Müdürlüğümüz'ün bahçesinde hortumla da sıkarız zaten. Olmadı binanın altına gelsinler, tepelerine yukarıdan kovayla da dökeriz. Neticede vatandaşın huzuru için buradayız. Böyle saçma sapan işlere gerek yok. Boşuna hem devletin benzini yakıyoruz hem de o kadar memuru dikiyoruz güneşin altına. Günahtır..." diyen Alkanatlar, olayların bu şekilde sürmesi halinde kendilerinin de kimseye müdahale etmeyerek karşı protesto atağı geliştirecekleri yönünde Antalyalılar'ı uyardı.