Uzmanlardan Sevgililer Günü Öncesi 'Grinin Elli Tonu' Uyarısı: ''Siz elini tutsanız şükredin, yatağa bağlama falan komple hayal'' Sevgililer Günü'nden tam bir gün önce, 13 Şubat gibi manidar bir tarihte vizyona giren Grinin Elli Tonu, Türkiye’deki psikologları ve ilişki danışmanlarını harekete geçirdi. Bugünden itibaren çeşitli numaralarla sinemaya götürülecek olan genç kızların, filmde oluşan beklentinin aksine erkek arkadaşlarını yarı yolda bırakacağına dair uyarılarda bulunan uzmanlar “Valla bizim ülkede öyle kelepçedir, kırbaçtır çok umutlanmayın. Neticede elin yanlışlıkla değse ‘Aşkım saçımı çekme’ diye bağıran insanlardan söz ediyoruz” diyerek yaşanabilecek hayal kırıklıklarına dikkat çektiler. Grinin Elli Tonu’nun vizyona girişiyle beraber harekete geçen uzmanlardan, büyük tehlike altında olan sevgililere ilk uyarılar geldi. Konuya ilişkin olarak gazetecilere açıklamalarda bulunan Uzman Psikolog Aycan Cemilgen, filmde yer alan bağlamalı, kelepçeli-kırbaçlı, tokatlı-şaplaklı sahnelerin boş umutlar beslemeye sebep olmaması için çok dikkatli olunması gerektiğini belirtti. Filmin zamanlamasının son derece manidar olduğunu vurgulayan Cemilgen, yaşanması beklenen tabloyu da şu sözlerle aktardı: “Sevgililer Günü'nde kız arkadaşını alıp sinemaya gidecek nice yağız delikanlı film sonrasında sevgilisine ‘Ya o göz bağlama sahnesi neydi öyle di mi? Acaba biz de denesek mi tavşanım?’ diye yanaşacak. Ben size olacağı söyliyim, bu teklifi yapan erkeklerin %97’si ‘Saçmalama aşkitom ben öyle bir kız mıyım diye anında reddedilecek. Kalan %3 daha da beter, muhtemelen ikisi birden gözlerini bağlayacaklar. Evin içinde anadan üryan Halit Akçatepe’yle Kemal Sunal’ın kör taklidindeki gibi öylece dolanırlar artık… Bu tablonun da ne denli erotik olacağını artık sizin takdirlerinize sunuyorum” Uzman Psikolog Aycan Cemilgen, özellikle sinema salonlarında yaşanabilecek sorunlara da değinerek, film arasında ve bitiminde büyük çapta kavga ve ayrılıkların yaşanacağını ve gençlerin bunlara hazır olması gerektiğini belirtti. ‘Sen beni nasıl bir filme getiriyorsun?’, ‘Kızcağız o kadar kırbaç yedi gıkı çıkmadı, sen bir şaplağı çok gör’, ‘Aklından bile geçirme sakın’ ve ‘Evde kırbaç yok da mezurayla denesek mi? Onun da acısı pistir’ örneklerinin en çok kullanılacak cümleler olacağını söyleyen Cemilgen, toplumun önemli bir bölümünün henüz göreceklerine hazır olmadığını ekledi. Deneyimli uzman psikolog “Ben buradan özellikle delikanlılarımıza sesleniyorum, öyle gaza gelip ''Who is your daddy'' falan demeye kalkmayın. ‘İşte benim babam da bu’ cevabıyla kendinizi birden kayınpederin karşısında kız isterken bulursunuz” uyarısında bulunmayı da ihmal etmedi. Filmi sabah seansında izleyen ilk seyircilerin yorumlarıysa uzmanları doğrular nitelikteydi. Gencinden yaşlısına, evlisinden sevgilisine farklı özelliklere sahip kimi izleyicilerin sinema salonu çıkışında aktardıkları yorumlardan öne çıkanlar şöyle;  Kızın gözlerini bağlayınca ben “Yaa ne güzel bak sürpriz doğumgünü partisi yapıcak adam galiba, şimdi elinde pastayla gelir” dedim. Pastayla gelmedi… Mum da vardı ama çok farklı kullandılar… Heralde adetleri böyle…  Ben çok beğendim filmi. Biz de hanımla evde sık sık BDSM yaparız. Yengeniz sırtıma bir bardak çeker çocuklar Allah sizi inandırsın bağırtır adamı. Ama sabaha da ne bel ağrısı kalır ne bir şey.  Ben kız arkadaşımla gelmiştim. Baktım ilgiyle izliyo filmi, bir yerde çok sağlam bir tane indirdim bunun suratına. Orda çıktı gitti sinemadan. Hayır anlamıyorum Shrek 3’e gittiğimizde de ben Shrek taklidi yapmıştım, sevmişti onu…  Bütün yatak odasını İstikbal’den aldık lan biz. Nereye bağlıcan kızı? Dev gibi yatak başı yapmışlar deriden. Bazaya mı sokayım? Ne yapayım bu imkanlarla?? Erkek arkadaşımla gittik sinemaya ama filmi pek izleyemedik; konusu neydi ya filmin? Valla güzel oldu, iki film birden kültürü kalktığından beri doğru düzgün bi şey izlememiştim. Yarısından sonra da zaten işin bitince çıkıyosun o açıdan da iyi.