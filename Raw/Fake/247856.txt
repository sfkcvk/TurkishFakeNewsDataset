1 Mayıs için Valilik'ten Ara Formül: Taksim Meydanı Yenikapı'ya Taşınacak... Yaklaşan 1 Mayıs İşçi Bayramı'yla birlikte kutlamalar için Taksim Meydanı'nı kullanmak isteyen gruplarla, Yenikapı'yı işaret eden Hükümet arasındaki karşılıklı restleşmeler sürerken, İstanbul Valiliği her iki tarafı da tatmin edecek bir öneriyle kamuoyunun karşısına çıktı. Taksim Meydanı'nın 1 Mayıs öncesinde sökülerek Yenikapı'ya taşınması durumunda ortada bir sorun kalmayacağını ifade eden Vali Hüseyin Avni Mutlu, kutlamaların ardından meydanın yine eski yerine taşınarak şehrin kültürel dokusunun da korunacağının altını çizdi.  Tartışmalara konu olan Taksim Meydanı'nda belediyeye ait iş makineleri ve görevlilerle birlikte bir basın toplantısı düzenleyen Vali Mutlu, geçtiğimiz yıl altyapı çalışmaları nedeniyle iptal edilen kutlamaların bu yıl da "Başbakanımızın keyfi öyle istiyor" gerekçesiyle gerçekleştirilemeyeceğini bir kez daha vurgulayarak herkesi bu karara saygı duymaya davet etti.  İstanbul Valisi olarak, şehirde huzuru sağlamanın en temel görevlerinden biri olduğunu hatırlatan Hüseyin Avni Mutlu, "İnanır mısınız çocuklar, bu mesele yüzünden dünden beri gözüme uyku girmiyor. Kendi kendime Hüseyin diyorum, hem Başbakanını mutlu edeceksin, hem şehrinde huzuru sağlayacaksın, hem de AİHM'den en azından bari bu sene bir mahkumiyet kararı çıkmamasını sağlayacaksın. İyi düşün, bir çaresi bi şeyi olması lazım diyorum. Böyle böyle sabahı ettim ama sonunda bir yol buldum..." sözleriyle basın mensuplarına müjdeli haberi verdi.          
     
Vali Mutlu, arkasında bulunan İBB'ye ait kepçe ve kamyonları işaret ederek şöyle devam etti: "Birazdan arkadaşlarımız meydana ilk kazmayı vuracaklar. Allah'ın izniyle en geç 1 hafta içinde Taksim Meydanı'nı heykeliyle, parkıyla, ıslak hambugercisiyle, Arap turistiyle falan komple söküp kamyonlara yükleyerek Yenikapı'ya aynı şekilde taşıycaz. Adını da gene Taksim Meydanı yaptık mıydı bence tamamdır bu iş. Sendikası, partisi falan kim varsa buyursunlar gönül rahatlığıyla Taksim'e çıksınlar o zaman... ya da insinler... çünkü biraz daha aşağıda kalıyor ya orası..." Vatandaşların demokratik haklarını huzur içinde kullanabilmeleri için koca bir meydanı taşımayı dahi göze aldıklarını belirten Vali Mutlu, "Şimdi tabi diyolar ki zamanında 1 Mayıs'ta ölenler var, efendim biz onları öldükleri yerde anmak için Taksim'i istiyoruz. Bakınız bu düşünce maalesef bizi mevcut meydana hapsediyor arkadaşlar. Buyrun Yenikapı'ya, daha 1 Mayıslar bitmedi çok şükür. Elbet burda da ölen olur yani neden umutsuz oluyorsunuz ki?" derken, bu noktadan sonra gelecek itirazlarda art niyet arayacaklarını da net bir şekilde ifade etti. Bir soru üzerine, Yenikapı'nın da iskelesiyle birlikte 1 Mayıs'ta şu an Taksim Meydanı'nın bulunduğu alana taşınacağını söyleyen İstanbul Valisi, "2 Mayıs sabahı yine kazmayı vurup iki bölgeyi eski yerlerine koyarız. Neticede burada iskele olması biraz saçma, çünkü deniz yok siz de biliyorsunuz. Ha belki bir mega projeyle falan ileride... Sesli düşünüyorum şu an..." sözleriyle de kutlamaların ardından her şeyin eski haline döndürüleceğinin garantisini verdi.  Basın açıklamasının ardından meydana ilk kazmayı Büyükşehir Belediye Başkanı Kadir Topbaş ve Vali Mutlu birlikte vururlarken, Mutlu'nun "Yaa başkanım hazır başlamışken şu parka bi daha mı girsek ehehe" şeklindeki esprisi ise ortamda gergin anların yaşanmasına neden oldu.