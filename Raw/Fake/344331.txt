iPhone'a Gelen Yüzde 25'lik Zamma Dışişleri'nden Sert Tepki: ''Milletimizin en temel değerlerinden birine karşı yapılan bu saldırı...'' Başta iPhone olmak üzere Apple ürünlerine gelen ortalama yüzde 25 civarındaki zam kamuoyunda infiale neden olurken, Dışişleri Bakanlığı da akşam saatlerinde yaptığı açıklamayla karara sert tepki gösterdi. Açıklamada, Türk insanının önde gelen değerlerinden ve aynı zamanda en temel ihtiyaç kalemlerinden birine yapılan bu orantısız fiyat artışının açık bir ekonomik saldırı olduğu vurgulanırken, ABD Büyükelçisi'nin yarın Dışişleri'ne çağırılacağı ifade edildi.  Dışişleri Bakanlığı Sözcüsü Hami Aksoy tarafından yapılan açıklamada, kararın kesinlikle kabul edilemez olduğu belirtilirken ''iPhoneX'in fiyatını 7500 lira yaparak ülkemizde kaos çıkarmaya ve bu milleti iPhone'suzlukla terbiye etmeye çalışanlar er ya da geç hüsrana uğrayacaklarını bilmelidirler. Bizim insanımız gerekirse günü tek öğünle geçirir, böbreğini satar yine o telefonu alır. 10.000 lira da yapsanız faydası yok. Kimse kendini hayallere kaptırmasın'' ifadelerine yer verildi.  ABD Doları'nın TL'ye karşı her gün değer kazandığı bir ortamda yapılan bu fahiş fiyat artışının zamanlamasının manidar olduğuna dikkat çeken Dışişleri Sözcüsü, ''Bu millet Allah'ın izniyle iPhone'suz kalmaz kalmamasına ama elde zaten 3 kuruş döviz rezervi kaldı. Onu da şimdi iPhone'a verirsek biz napıcaz? Merkez Bankası'nı kapatalım gidelim o zaman'' derken, ABD Büyükelçisi'nin yarın Bakanlığa çağırılarak açıklama isteneceğini de sözlerine ekledi.  ''Karşımıza alıp konuşacağız. Biz bu parayı yine bir şekilde bulur iPhone'a veriririz ama ondan sonra bizden başka bir ödeme beklemeyin diye açıkca söyleyeceğiz. Artık kendileri bilirler'' diyen Aksoy, görüşmenin ardından ABD tarafının geri adım atacağı konusunda olumlu beklentiler içinde olduklarını, o yüzden çok çok acil ihtiyacı olanlar dışındaki vatandaşların kısa vadede iPhone alma planlarını ertelemelerinin faydalı olacağını belirterek basın toplantısına son verdi.