Tatile Gittiği İngiltere'de İngiliz Şezlongcu Edward Stinson İle Aşk Yaşayan Sevgi Özgül (21) Türkiye'yi Yasa Boğdu Yaklaşık 15 gün önce tatil için Londra'ya giden üniversite öğrencisi Sevgi Özgül (21)'ün kaldığı otelde çalışan İngiliz şezlongcuyla aşk yaşadığı haberi Türkiye gündeminin tepesine oturdu. Olayın duyulmasının ardından sosyal medyada ve basında Türkiye'ye böyle bir utanç yaşattığı için genç kıza tepki yağarken, Dışişleri Bakanlığı ise konuyla ilgili yaptığı yazılı açıklamada "21 yaşındaki gencecik bir kızımızın tatil amaçlı olarak tüm iyi niyetiyle gittiği İngiltere'de bu şekilde görüntülünmesi bizi derinden yaralmıştır. Bakanlık olarak kızımızın yanlış bir şey yapmaması için sürecin takipçisi olacağımızı, bizden kız almanın öyle kolay olmadığını tüm dünyanın bilmesini isteriz" ifadelerine yer verdi. Haber, özellikle yıllarca İngiliz turistleri ağırlayan Bodrum, Marmaris, Fethiye gibi tatil beldelerinde geniş yankı uyandırdı. Turizm sektöründe çalışan çok sayıda elamanın böyle bir ilişkiyi kabul edilemez olarak nitelendirdiği öğrenilirken, genel kanı ise İngilizler'in intikam arzusuyla böyle bir oyun oynadığı ve genç kızımızın kullanıldığı yönünde. Türk kamuoyunda dile getirilen tepkilerin ardından erkek arkadaşı Edward Stinson ile kaldığı otelin havuzunda muhabirlerin karşısına geçen Sevgi Özgül ise öncelikle sözlerine İngiliz erkeklerinin inanılmaz olduğunu söyleyerek başladı. Konakladığı Cloud Rise Hotel'in havuzuna gide gele Edward'la tanıştıklarını ifade eden üniversiteli genç, "İngilizler çok kibar ve saygılı. Aksanları da bi harika. Ayrıca çok güzel müzik grupları var. Buraya yerleşip çocuklarımı İngiliz terbiyesi ve kültürüyle büyütmek istiyorum." derken, "Bira, fish, chips hepsi mükemmel" sözleriyle de İngiltere'den övgüyle bahsetti. Kız arkadaşının ardından söz alan Edward Stinson ise ilk olarak kendisinin şezlongcu olmadığını iddia ederek "Valla şezlongcu tam olarak ne demek bilmiyorum ancak benim görevim 'lounge specialist'. Olaya bir de böyle bakarsanız sevinirim, ki burada bi garson bile sizin oradaki doktordan fazla para kazanıyor. Neden bu kadar tepki gösteriliyor anlamış değilim" dedi. Türk kamuoyunda oluşturulan "yılların intikamını almaya çalışıyorlar" mantığına da anlam veremediğini ifade eden genç aşık, "İngilizler olarak böyle ufak oyunlara tenezzül etmeyen cool bir milletiz. Tek diyebileceğim Sevgi'yi çok sevdiğim ve en kısa zamanda ona kilisede korolu bir nikah yapmak istediğim" diyerek niyetinin ciddi olduğunu ifade etti. Edward-Sevgi çifti havuz başında basın mensuplarına mutluluk pozları vermeyi de ihmal etmezken, genç aşıkların ailelerinin ise bu ilişkiden dolayı memnun oldukları öğrenildi. Edward'ın annesi Elizabeth Stinson, "Başta 'oğlum napıcaksın 3. dünya ülkesi kızını, yarın bir gün ülkesinde kim varsa doldurur buraya' diye bu ilişkiye karşı çıktım ama sonradan kabullenmek durumunda kaldık. Neticede gençler birbirini sevmiş, eh kızın da eli yüzü düzgün, saygılı, hamarat. Bir 5 çayı demliyor inanamazsınız..."  derken, ilk başlarda soğuk baksa da sonradan yavaş yavaş Sevgi'ye ısındığını itiraf etti. Sevgi'nin Gaziantep'te yaşayan ailesinden ise en büyük destek abi Serdar Özgül'den geldi. 3 senedir işsiz gezen Serdar Özgül, önemli olanın kardeşinin mutluluğu olduğunu ifade ederek, "Yalnız tabii bizim buralarda öyle uzun uzun gezip tozmaca olmaz. Edward kardeşimi çok oyalamasın, bir an nikah masasına otursunlar yoksa bozuşuruz" sözleriyle, erken nikahı işaret etti. Kendisinin ve ailesindeki herkesin Sevgi'ye çok düşkün olduğunun altını çizen abi Özgül, "O gidince daha bi anladım kardeşimi ne kadar sevdiğimi." derken, nikahın kıyılmasıyla birlikte sık sık İngiltere'ye gitmeyi, hatta duruma göre iş bulup oraya yerleşebileceğini de sözlerine ekledi. Sevgi ve Edward ilişkisinin gelecekte nasıl bir hal alacağı her iki ülke gündemini de daha uzun bir süre meşgul edeceği tahmin edilirken, büyük aşkın ortaya çıkmasının ardından İngiltere ve Türk basınından öne çıkan bazı manşetler ise şöyle:  "Makus talihimizi yendik"  "Türk kızları harika!"  "Yenge de erik gibiymiş!"  "Edward'a Türk lokumu..."  "O kızı üzmeyeceksin aslanım!"  "Kimlerdenmiş?"  "Atam?!" "Öyle bir şey söyledi ki" "Başbakanımızı üzdüler..."      "Ya davulcuya, ya şezlongcuya" "Zaten CHP'liymiş..."  "Dış mihraklar durmuyor"