Yeni Gelecek Partisi Başkanı Mustafa Erdar(34), Kendine Sigortalı Bir İş Bulması İçin Ailesi Tarafından Son Kez Uyarıldı 2008 yılında kurulan ve bugüne dek katıldığı seçimlerde toplam bin civarında oy toplayabilen Yeni Gelecek Partisi (YGP)'nde sular durulmuyor. Haziran'daki genel seçimler için büyük bir titizlikle çalışmalarını sürdüren Genel Başkan Mustafa Erdar'ın babası tarafından artık doğru düzgün bir iş bulması için sert bir dille uyarılması partide liderlik tartışmalarına yol açarken, deneyimli başkan ise sonuçları manipüle etmekle suçladığı araştırma şirketlerine yüklendi. Mustafa Erdar'ın babası Hüseyin Erdar, Ankara Etlik'teki parti merkezinin üst katında bulunan kendi evinde basın mensuplarını ağırlayarak, 12 senedir siyasetle ilgilenmekten vazgeçmeyen oğluyla ilgili sert açıklamalara imza attı. Eşi Berivan Hanım ile birlikte kameraların karşısına geçen Mustafa Erdar, şunları kaydetti: "Milletin oğlu amir oldu, memur oldu, mühendis oldu gururla anlatıyor. Ben ise mahallede dolaşamıyorum, kahvede oturamıyorum. Birisi gelip 'oğlan ne iş yapıyor' diye soracak diye ödüm patlıyor. Ailemiz için utanç kaynağı olduğu yetmiyor, bir de her seçim öncesi 'Oyunuzu kesin bana veriyorsunuz, bu seçim partimiz için çok önemli' diye bizi darlıyor... Ama yok, yetti artık... 68 yaşına geldim, hala çocuk eğliyorum. Bu seçimde son kez vericem oyumu. Seçmen olarak çok bir vaat de istemiyorum ha. Kendine bi iş bulsun, maaşı, sigortası olsun bana okey... Ha oyumu veririm ama takipçisi de olurum. Sözler tutulmadığı anda parlamenter sistemi nasıl kafasına geçiriyorum cümle alem görecek....' Anne Berivan Hanım ise gözü yaşlı bir şekilde ne oğlana, ne de babaya laf geçiremediğinden dert yanarak, artık aile olarak çok yıprandıklarını itiraf etti. Berivan Erdar, bugüne kadar biricik oğlunu her zaman savunmaya çalıştığını ancak dayanacak gücünün kalmadığını belirtirken, ''2-3 hafta kadar önce dayısı bizdeyken salona gelip de 'Dayı seni İstanbul 2.bölge 3.sıraya yazıyorum. Sıkıntı olmaz di mi?' deyince artık ben de kendimi tutamadım, 34 yaşında koca evladıma bir tokat atıverdim...'' sözleriyle aile içinde yaşanan dramı gözler önüne serdi. Basın mensuplarına evin içinde biriken çakmak, ajanda, kalem, takvim gibi seçim için hazırlanan eşantiyonları da gösteren acılı anne-baba, özellikle seçim döneminde her gün ayrı bir trajediye şahit olduklarını ifade ettiler.  ''Geçen odasına girdim, gecenin üçünde seçim bildirgesi mi ne yazıyo.... Öylece sızmış yazarken.. Hayır ailemizde bir tane olsun parti başkanı yok. Nereden gördü, kimden heves etti inanın bilmiyoruz. Benim Mustafam'ı birileri kandırdı. Burada tüm ailelere sesleniyorum, lütfen çocuklarının arkadaş çevrelerine çok ama çok dikkat etsinler...'' diyen Berivan Hanım, çocukları siyasetle ilgilenen diğer ebevenyleri de uyarmayı ihmal etmedi. Baba Hüseyin Erdar, son olarak çocuklarını parti sevdasından vazgeçirmek için her yolu denediğini, maaşlı sigortalı iş bulduğunu da sözlerine eklerken oğlunun bu işlere yanaşmadığından da dert yandı. ''Millete ağız eğip, araya torpiller sokup kaç kere iş bulduk bu beyefendiye ama yok illa ben siyaset yapacağım, ülkenin geleceğine yön vereceğim diye tutturdu. Lan bir denedin iki denedin tamam ama gördün olmuyor işte. Hurriyet.com.tr'de haberlere yorum yazan adam senden daha çok yön veriyor ülkenin geleceğine. Bu daha neyin ısrarı artık?'' derken dışarıdan gelen Yeni Gelecek Partisi seçim şarkısıyla açıklamalarına ara verdi.  Acılı baba, ''Lan bu yine arabanın anahtarı alıp, seçim turuna çıkmış. Bu sefer kesin kırıcam bunun bir yerini' diyerek basın toplantısını apar topar terk ederken, olduğu yerde bayılan anne Berivan Hanım'a ise ilk müdahale toplantıyı izleyen gazeteciler tarafından yapıldı.