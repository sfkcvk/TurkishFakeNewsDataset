THY'de Yeni Skandal: AK Parti'den Getirdikleri Torpil Belgesi Sahte Çıkan 8 Çalışanın Görevine Son Verildi... Adı sık sık torpil, liyakatsız atamalar ve mobbing iddialarıyla gündeme gelen Türk Hava Yolları bugün de yeni bir skandalla sarsıldı. 8 çalışanın, THY'de işe girmek için AK Parti'den alınması zorunlu olan torpil belgesinde sahtecilik yaptıkları ortaya çıkarken, kurum içinde geniş çaplı soruşturma başlatıldı. THY'nin çeşitli birimlerinde görev alan 8 personelin yıllarca sahte torpil belgesiyle kurumdan maaş aldıkları anlaşılırken, derhal görevlerine son verilen personele çalıştıkları süre boyunca aldıkları maaş ve ikramiye tutarlarında da tazminat davası açıldı. Skandalın ortaya çıkmasının ardından bir açıklama yapan THY İnsan Kaynakları Koordinatörü Süleyman Bayarlar(24), sahte torpil belgesiyle çalışanlardan 2'sinin bilgi işlem, 1'inin yer hizmetleri, 2'sinin biletleme ve rezervasyon, 1'inin güvenlik, 2'sininse kabin hizmetlerinden olduğunu belirterek ''Hadi diğerleri neyse ama uçuş sırasında görev alanlar sahte torpil belgesiyle uçarak uçuş güvenliğini de tehlikeye atmışlar. Bunun hesabını ayrıca yargı önünde verecekler'' ifadelerine yer verdi.  Şu an bütün personelin torpil belge ve bağlantılarının tek tek incelendiğini belirten Bayarlar, ''Hangi ilçe başkanndan, milletvekilinden, gençlik kolları başkanından kimi tanıyorlarsa hepsini tek tek arayıp 'Bu arkadaş bize sizin aracılığınızla gelmiş, tanıyor musunuz' diye soruyoruz. Biraz zaman alacak ama varsa bu tarz başka sahtekarlar onları da birer birer ortaya çıkaracağız inşallah. Burası dingonun ahırı değil'' sözleriyle soruşturmanın titizlikle sürdürüldüğünü aktardı.