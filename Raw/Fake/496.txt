"2010 Yılında 2010 Yerli Dizi" Projesi İşsizlerin Umudu Oldu "2010 Yılında 2010 Yerli Dizi" sloganıyla yola çıkan Sanayi ve Ticaret Bakanlığı, proje kapsamında 1750 adet dizi setinin alt yapısının tamamlandığını açıkladı. Bu setlerde çekilecek yerli diziler yaklaşık 800 bin kişiye istihdam olanağı sağlayacak.
 
OECD raporlarına göre 2010 senesinde yüzde 3.7 oranında büyümesi öngörülen Türkiye Ekonomisi'nin lokomotifi yine yerli dizi sektörü olacak. Geride bırakmak üzere olduğumuz 2009 yılında 600 bin kişiye iş olanağı sağlayan sektörün, yapılan yeni yatırımlarla önümüzdeki yıl yaklaşık 200 bin kişiye daha geçim kapısı olması bekleniyor.
 
Sanayi ve Ticaret Bakanlığı tarafından açıklanan rakamlara göreyse geçtiğimiz yıl yerli dizilerde en fazla istihdam "Dizi Müziği Yapımcılığı" alanında gerçekleşirken; "esas oğlan", "esas kız", "esas oğlanın komik ama faydasız arkadaşı", "esas kızın arkadaş gibi gördüğü ancak, aslında ona aşık olan arkadaşı", "sokakta yaşayan ama hep saygı duyulup akıl danışılan bilge yaşlı", "sürekli olarak damattan para koparmaya çalışan az komik kayınbirader", "şirret kaynana" ve "tatlı sert kayınbaba" gibi roller sayesinde de yaklaşık 400 bin kişiye iş olanağı sağlandı.
 
 
 Konuyla ilgili olarak Zaytung'a konuşan Bakanlık Musteşarı Ersin Özbükey, Türkiye'nin diziler konusunda kendi kendine yetebilen ender ülkelerden biri olduğunun altını çizerek, son 2 yılda üretim fazlası dizilerin özellikle Arap ülkelerine satılması ile dizi ihracatçılığında da bölgesinde lider konuma yükseldiğini belirtti.
 
Bakanlığın yerli dizi sektörüyle ilgili uzun vadeli hedefleri hakkında da bilgi veren Özbükey, "Dizi seti sayısını her yıl aritmetik olarak artıracağız. Her şey düşündüğümüz gibi giderse 2016 yılında nüfusumuzun yarısı dizi çekiyor diğer yarısı da o dizileri izliyor olacak. Warhol Projesi adını verdiğimiz bu çalışma sayesinde inanıyorum ki ülkemizin kaderi değişecek. Olur da değişmezse bile sırf sonucunu merak ettiğimizden yine yapacağız bu işi" diyerek kararlılığını ortaya koydu.