Cumhurbaşkanı Gül'ün ''Cumhurbaşkanlığı görevi süresince görülmesi gereken 100 yer'' İsimli Kitabı Temmuz Sonunda Raflarda Cumhurbaşkanı Gül, görev yaptığı süre boyunca gezdiği, vakit buldukça da yönetimleri ile diplomatik görüşmeler yaptığı yerlerle ilgili gözlem, anı ve fotoğraflarını bir kitapta topluyor. "Cumhurbaşkanlığı görevi süresince görülmesi gereken 100 yer" adlı kitap Temmuz sonunda raflarda olacak.  Seyahatlerini göreve başladığı ilk gün satın aldığı "Ölmeden önce görülmesi gereken 100 yer" isimli bir kitap sayesinde planladığını söyleyen Gül, bir sonraki seyahatini ise kitaptan rastgele bir sayfa açmak yöntemi ile belirlediğini ifade etti. Gül, kitabının "Ölmeden önce görülmesi gereken 100 yer" isimli kitapla herhangi bir benzerliğinin olmayacağını, içerik ve üslup olarak farkın hissedileceğini de sözlerine eklerken, şu ana kadar kitaptaki yerlerden 93'ünü gördüğünü, kalan yerlere de Cumhurbaşkanlığı seçimine kadar gitmeyi hedeflediğini belirtti.  Cumhurbaşkanlığı'nın sadece kanunları onaylayan bir makam olmadığını, aynı zamanda kültür elçiliği gibi asli bir görevi olduğunu vurgulayan Cumhurbaşkanı Gül, "Takipçilerim bilirler, seyahat anılarımın bir kısmını zaten Twitter'dan daha önce paylaşmıştım. Ancak 140 karakterle insan kendini sınırlı olarak ifade edebiliyor. Bir de art arda aslan kaplan fotoğrafı paylaşmak hoş değil, haliyle sosyla medyada 'vaayy gez bakalım', 'şu hayat sana güzel haa' gibi tepkiler oluyor. Kitap biraz da bu içimde ukte kalan, yapamadığım paylaşımların bir dışa vurumu olacak aslında. Okurları, çok daha renkli fotoğraflar ve geniş kapsamlı açıklamalar bekliyor..." sözlerine yer verdi.   Muhabirimizin "Köşk'teki işleriniz aksamadı mı bu seyahatler yüzünden?" sorusunu "Bilmem? Aksadı mı? Sonuçta döner dönmez hemen imzaladım masamda bekleyen kanunları. Siz bir aksama gördünüz mü?" sözleriyle yanıtlayan Gül, "Peki sırada neresi var?" şeklindeki bir soruya ise şöyle yanıt verdi:  "Guyana'daki Kaieteur şelalesini pek merak ediyorum. Türkiye Cumhuriyeti Guyana'yı diplomatik olarak tanıyor mu bilmiyorum ama tanımama gibi bir durum varsa Türkiye'yi bu ayıptan kurtarmak için de gerekli adımları atarız. Bana bu konuda bir kanun sunulursa gerekli hassasiyeti göstereceğimden vatandaşlarımızın şüphesi olmasın. Sonuçta ülkemizin prestiji söz konusu." Son olarak bir de belgesel çalışması olduğunu belirten Gül, "Aslında onu da CD olarak kitapla birlikte vermeyi çok istiyordum. Fakat Gezi Belgeseli hazırlayacağım deyince Hükümetten bazı tepkiler geldi, bir takım yanlış anlaşılmalar olabilir diye şimdilik o projeyi askıya aldık. Elimde çok şahane videolar var. Bunları da ileride değerlendirmek istiyorum. Neden olmasın?" derken, daha sonra ekibimize seyahatlerinde çektiği fotoğrafları ve videoları gösterdi.