Motorla Yaptığı Türkiye Turundan Ölmeden ve Tecavüze Uğramadan Kurtulmayı Başaran Alessio Perre, Kapıkule Sınır Kapısı'nda Coşku ile Karşılandı Yaklaşık 1,5 ay önce İtalya’nın Bologna şehrinden yola çıkarak başladığı motosiklet turuna Türkiye’yi eklemesinin ardından ailesini ve sevenlerini adeta kahreden 33 yaşındaki Alessio Perre, dün akşam saatlerinde sağ salim yurttan çıkış yaptı. Kapıkule Sınır Kapısı’nda kendisini karşılayan coşkulu kalabalık sevinç gözyaşlarına boğulurken, İtalyan motosikletçi dünyanın en zorlu parkurlarından birini tamamlamış olmanın gururunu yaşadığını belirtti. Türkiye’den motoruyla başına hiçbir şey gelmeden ayrılmayı başaran Perre, sağ salim vardığı Kapıkule Sınır Kapısı'nda ayağının tozu ile çarpıcı açıklamalarda bulundu. Bu alanda neredeyse bir ilki gerçekleştirmiş olmanın haklı gururunu yaşadığını ifade eden Perre; “Kimi bölgelerde taşlandım, bazılarında ciddi dayaklar yedim ama zaten Türkiye parkurunun özelliği bu. Tamamen tertemiz çıkacak olsam niye Türkiye'ye geleyim? Gider İtalya’yı, Belçika’yı, Fransa’yı falan dolaşırım. İnsan biraz heyecan sevecek, biraz adrenalin isteyecek buraya gelirken" sözleriyle Türkiye’de yaşadığı macera dolu tecrübeye vurgu yaptı. Türkiye’de kaldığı 8 gün boyunca ülkemize çok büyük hayranlık duyduğunun da altını çizen başarılı motorsikletçi, vermiş olduğu karardan son derece memnun olduğunu ifade etti. Ailesi ve arkadaşlarının “Perre hasta mısın olm sen? Orada adamın götünü kesiyorlar biliyosun di mi?” telkinlerine rağmen gözü karartıp Türkiye’yi gezme kararı verdiğini söyleyen Perre, konuşmasına şu sözlerle devam etti: "Ülkeniz gerçekten tarihle, yaşanmışlıklarla dolu... Aksaray - Pozantı arasında sanırım neredeyse 2. Dünya Savaşı'ndan kalan motorlarla kovaladılar. O retro yakalamaca… Süperdi… Bakın kafama atılan taşların hepsi burada, insan dokununca bile bir başka hissediyor. Buyrun, bu da Karadeniz etabı esnasında bir düğünden sıkılıp ön çamurluğumu delen mermi. Bir 10 santim yukarı gelse beni deliyordu. Ölümle burun buruna geldiğim anların 10 dakika sonrasındaysa damatla horon teptirilip saatlerce kemençeye maruz kaldım. Evet, belki ölmedim ama bunlar da hiçe sayılacak zulümler değil..." Türkiye turu boyunca şans faktörünün de kendi yanında olduğunu söyleyen deneyimli motorcu, “Ben en azından birkaç yerimden bıçaklanmaya ya da en kötü bir tecavüze hazırdım. Ha mesela bir iki yerde üzerime koşan insanları önceden farkettiğim için hızlıca oradan fıydığım da oldu, orada da şansım yaver gitti diyebilirim…” derken, bazı yerlerde de sırf erkek olduğu için kendisine fazla ilişilmediğini ifade etti. Son olarak, kendisini karşılayan hayranları tarafından alkışlar eşliğinde omuzlara alınarak turuna devam edeceği motorsiklete götürülen Perre, bundan sonraki hedefleri arasında aslan kuyruğu çekmek, Kuzey Irak’ta altı ay yaşamak ve IŞİD'in karşısına geçip "Ben Şii'yim" diye bağırmak gibi opsiyonlar olduğunu ifade etti. Omuzlara alındığı sırada kısmen elle tacize uğradığı iddia edilen Perre’nin, taciz parkur tamamladıktan sonra gerçekleştiği için başarısına gölge düşmeyeceği ifade edildi.