Eve Elinde İdam İpiyle Gelen Yunus Emre Özbilgen(11)'e Henüz 7 Zayıfın Hesabını Sorabilen Çıkmadı... İlk ve orta dereceli okullarda karne heyecanı yaşanırken, başarısız öğrencilere umut olabilecek bir haber bugün İstanbul Esenler’den geldi. Eve 7 zayıfla dönen Kılıçarslan Ortaokulu 5. sınıf öğrencisi Yunus Emre Özbilgen(11)’e beraberinde getirdiği idam ipi nedeniyle henüz tek bir laf bile edilebilmiş değil. Evde gergin bekleyiş sürüyor... Ailesinin ifadelerine göre bu öğleden sonra karnesini alarak eve gelen Minik Yunus, kapıyı çarparak içeri girdi. Annesi Şehriban Özbilgen’in “Aman da benim oğluşum karnesini mi almış. Ver hadi bakalım” sözlerine “Ülkemizin üzerinde kirli oyunlar oynanırken sen hala karnedesin! Maksadın ne? Kimin maşasısın?!” şeklinde karşılık veren öfkeli çocuk, elindeki idam ipini salondaki masaya bıraktıktan sonra büyük oyunu daha net görebilmek için bir süre Clash of Clans oynaması gerektiğini söyeyerek odasına çekildi.  Baba Muharrem Özbilgen’in eve gelmesinin ardından durumu öğrenmek üzere Yunus’un öğretmenini arayan aile, çocuklarının karnesinde 7 zayıf bulunduğu haberini aldı. O esnada salona gelen Yunus ise, idam ipiyle tehditkar biçimde oynamasının ardından urganı evin en görünür yeri olan televizyon önüne bırakarak yeniden odasına döndü. Şaşkın baba Muharrem Özbilgen, yaşananları şöyle aktardı: “Yani neticede bizim oğlanın durumu belli. Takdir getirmesini beklemiyorduk ama 7 zayıf biraz ağır oldu. Normal şartlarda benim kemerimi çıkarıp bi güzel dövmem icabediyor bu pezevengi ama şimdi insan karşısında urgan dururken… Ne biliyim… Dönemin sonlarına doğru matematikçinin paralelci olduğundan şüphelendiğini söylemişti. 1 hafta sonra adamı açığa aldılar... Nerden bilicen öz babasına da benzerini yapmayacağını di mi? Bu kadar rahat idam ipiyle geldiğine göre güvendiği bir şeyler var demek ki. Kimbilir nerelerde ne tanıdıkları var...” Şu aşamada ellerinden bir şey gelmediğini vurgulayan acılı aile, bir süre çocuğun büyük oyunu görmesini beklemenin en güvenli seçenek olduğu sonucuna varmış durumda. Anne Şehriban Hanım, “İnşallah büyük oyunu çözdükten sonra biraz kafası rahatlarsa ikinci dönemde toparlar evladım. Zeki çocuk çünkü” sözleriyle umutlu konuşurken, Baba Muharrem Özbilgen ise, çocuğun uyumasını bekledikten sonra aynı urganla dövme seçeneğinin halen masada olduğunu belirterek açıklamalarına son verdi.