Oscar Törenindeki Karışıklığın Ardından Trump Hollywood'u Hedef Aldı: ''Bunlara versen 2 sığır güdemezler haa...'' Dün gece sahiplerini bulan 89.Akademi Ödülleri’nin ardından ABD Başkanı Donald Trump’ın da gündeminde ‘En iyi film’ dalında yapılan yanlış açıklama vardı. Akademi’yi çok sert eleştiren Trump yönetmeninden oyuncusuna tüm Hollywood’un 2 sığırı gütmekten aciz olduğunu belirtti. Oscar töreninde yaşanan yanlışlık tüm dünyada alay konusu olurken ABD Başkanı Donald Trump da, gece boyunca kendisini eleştiren Akademi camiasına karşı sessiz kalmadı. Bugün Beyaz Saray’da gerçekleşen 2.Şerifler Toplantısı’nda kamuoyuna seslenen Başkan Trump şöyle konuştu: “Değerli kardeşlerim, dün akşam biliyorsunuz bir ödül töreni gerçekleştirildi. Kendilerini milletten ayrı gören bir zümre, daha kırmızı halıya bastığı andan itibaren şahsıma hakaret etmekten bir an olsun geri durmadı. Ya sen oraya film törenine mi geldin yoksa başkana hakaret etmeye mi geldin? Hep de aynı yüzler ha. Golden Globe'da da aynı şeyi yaptılar, baktılar millet nezdinde bir etkisi olmadı bu defa Oscar'da denediler. Bunların işleri güçleri akılları sıra ABD başkanını yıpratmak. Ama ne oldu? En sonunda elleri ayakları birbirine dolaştı gördünüz. Jesus Christ büyük işte... Dün gece de bakın dikkat edin bir zarf karışıklığıyla akılları sıra seçimlerin meşruiyetine gönderme yapıyorlar. Neymiş seçilen film başkaymış zarftaki film başkaymış. Ya biz bunları yemeyiz ya... Ya siz kimi kandırıyorsunuz ya? Soruyorum size, benim Ohio'lu, Missouri'li kardeşim bunların çektiği filmi izler mi? İzlemez. Çünkü bunlar halka uzak, bunlar monşer. Hani bir tane kovboy filmi var mı o adaylar arasında? Yok. Bir tane İsa Peygamberimizin hayatını anlatan film var mı? Yok. Bir tane Irak-Afganistan destanlarımızı anlatan milli filmimiz var mı? Rambo var mı? Yok. Peki ne var? Zenci var. Çok afedersiniz eşcinsel zenci var hatta. Bakınız bunlar zamanında güya kendi kültürümüze uygun film yapıyoruz diyerek kovboylu film de yaptılar. Değerli kardeşlerim Oscar verdikleri o filmde de maalesef kovboylarımızı birbirlerine hallenir bir halde göstermek suretiyle kimlere hizmet ettiklerini açıkça ortaya koydular. Diyorlar ki siz filmden anlamazsınız biz anlarız. Gördük ne anladığınızı. Milli olmayan filmlere taa İran'a kadar ödüller dağıtmak sizin bildiğiniz. Bunlar hem içerdeki hem dışarıdaki şer odaklarına adeta cesaret verme noktasına kadar gittiler. Çok açık söylüyorum, bunlara 2 tane sığır versen onu da güdemezler ha. Dublör tutarlar dublöööör.... Kendilerine bir de isim bulmuşlar. Neymiş? Akademiymiş. Şimdi onlara yönelik herhangi bir eleştiri geldiğinde hemen ne oluyor? ‘Amerika’da akademiye baskı yapılıyor’ oluyor. Değerli kardeşlerim, bunların yaptığı akademisyenlik falan değil. Biz bu ülkede kimlerin akademisyenlik yaptığını kimlerin terör örgütlerinin propagandasına alet olduğunu çok iyi biliyoruz. Değerli şerif kardeşlerim, şunu açık ve net olarak ifade edeyim ki şeriflik eğer bu vatanı sevmekse ben adeta bu ülkenin baş şerifiyim. Baş şerif olarak sizlerden ricam, hepiniz görev bölgelerinize döndüğünüzde bu tür kendine oyuncu diyen, yönetmen diyen, akademisyen diyen ama asıl amacı ABD Başkanını her ne olursa olsun kötülemek olan her kim varsa tereddüt etmeden bize bildirmeniz. Ondan sonra gerekeni bizler yapacağız… Biz çok şükür bu ülkeyi sinema salonlarında bulmadık. Biz, hizmetkarız. Bunlar yönetmense biz yer göstericiyiz…”