Yargıtay,  Artık Daha Fazla Kredi Kartı Aidat İadesi Kararı Vermeyeceğini Açıkladı: "Çünkü insan olana bir kere söylenir, yeter!" Bankaların müşterilerinden habersiz olarak tahsil ettiği kredi kartı aidatı ve dosya masrafları her gün yeni tartışmalara sebep olmasının yanısıra, bugün Yargıtay’dan konu ile ilgili bir açıklama daha geldi. Yargıtay 16. Hukuk Dairesi Üyesi Perihan Güçlü, öğlen saatlerinde yaptığı basın toplantısında hakimler olarak bir tane daha dosya masrafı iadesi davası bakmaya tahammülleri kalmadığını “Ahmet’in 15 lirası, Mehmet’in 20 lirası derken aidat dosyası okumaktan içimiz sıkıldı. Yargıtay arkadaşım burası, hatırlatırım...” sözleriyle özetlerken; “Siz de verin lan şu adamların parasını geri, yeter artık” diyerek de bankalara yüklendi… Yargıtay olarak bankaların ve halkın tutumuna bugüne kadar iyi sabrettiklerini söyleyen deneyimli hakim, bugünden itibaren bir tane daha kart iadesi davası gelirse artık kötü konuşmaya başlayacaklarını net olarak ifade etti. "Bakın bizim gösterdiğimiz sabrı Avrupa'da hiçbir yüksek mahkeme göstermez arkadaşlar, böyle bir şey yok. Bir tane karar verirsin, sonra o gider uygulanır, ama bizde ipin ucu kaçmış durumda malesef” diyen Güçlü, konuşmasına şu sözlerle devam etti: “O kadar sene hukuk oku, zorunlu hizmet yap, Yargıtay'a yüksel... Geldiğimiz hal ortada… Allah aşkına şuraya bak on bin tane kredi kartı aidatı dosyası. Aramızda ‘şeytanın avukatı’nı izleyip bu mesleğe giren genç arkadaşlar var, yaşadığı hayal kırıklığını düşünebiliyor musunuz bunların? Kim verecek bunun hesabını? 15 lira için genç hakimlere yapılan bu zulüm reva mı?” Bugüne değin Yargıtay olarak bu konu ile ilgili 17.000 karar verdiklerini ama aynı davaların artarak gelmeye devam ettiğini söyleyen Güçlü “Yani bende olsa, artık ben cebimden vericem ama memurum  sonuçta” sözleriyle içinde bulundukları çıkmazı ortaya koydu. Milletin 3-5 kuruşunu iade edip durmaktan giderek meslekten de soğuduklarını söyleyen Güçlü “Buyrun 4 senedir elimde olan bir dosya, sayın Ahmet Tümeler'in kart aidatı davası. Dosya boyunca yaşadığım tek heyecan, Ahmet Bey'in ekstrelerine bakıp ne haltlar karıştığını anlamaya çalışmak” sözleriyle de, gide gele dosyadaki isimlere artık aşina olduklarını itiraf etti. İş yüklerindeki artışın asıl sebebinin  bankalar olduğunu da sözlerine ekleyen deneyimli hakim “Altı bin tane karar vermişiz, adam hala yani yönetmeliğe göre bizim böyle bi hakkımız var diye inat ediyor orada. Koskoca bankasın arkadaşım sen. Elin bankası dünyaya hükmediyor, bizimki burada simitçi mehmet'in 10 lirasını geri vermemeye direniyor. Adam Smith yaşasa kapitalizmin temellerini attığına utanacak şu hareketiniz yüzünden...” ifadelerini kullandı. Son olarak “Muhabir arkadaşlar, siz şimdi tüm bu söylediklerimi gidip "Yargıtay’dan şok karar" diye, "Kredi kartı kullananlar dikkat" diye gireceksiniz web sitelerinize di mi? Siz bi gelin bakıyım şöyle” diyerek muhabirleri alt kattaki Arşiv'e davet eden Güçlü; mübaşire de “Oğlum sen de ordan kalınlarından bi aidat iade dosyası getir bana oradan” talimatını verdikten sonra apar topar Arşiv odasının kapısını kapatarak konuşmasını sonlandırdı.