Bedelli Askerlik İçin Yaptığı Kredi Başvuruları Reddedilen Faruk Güzelcebey'in Vatanseverliği, Son 30 Yılın En Yüksek   Seviyesine Ulaştı Bedelli askerliğin 30 bin lira olarak açıklanmasının ardından söz konusu parayı temin edebilmek amacıyla kredi arayışına giren Faruk Güzelcebey (31), son kredi başvurusunun da reddilmesinin ardından vatanı için silah altına girme opsiyonuna artık daha sıcak bakıyor. Halen özel bir şirkette inşaat mühendisi olarak çalışan genç mühendis, kredi başvurusunun büyük ihtimalle yüksek kredi kartı borcu yüzünden reddildiğini belirterek şöyle devam etti: "Atalarımızın bu toprakları bizlere bırakabilmek için, bu şanlı bayrağımız göklerde ilelebet dalgalansın diye canlarını verdiklerini düşününce benim yapacağım 5 buçuk aylık 
askerlik nedir ki? Keşke okul da okumamış olaydım da 15 ay gideydim. Vatan borcu kutsaldır..."

 

Faruk Güzelcebey'in bedelli askerliğin açıklanmasının ardından içine girdiği heyecanlı bekleyiş, kredi başvurularının teker teker reddedilmesiyle yerini tekrar vatanseverliğe bıraktı. Son başvurusu ile ilgili olumsuz yanıtı da geçtiğimiz pazartesi alan 31 yaşındaki inşaat mühendisi, bedelliden yararlanamayacağının neredeyse kesinleşmesi üzerine kampa girerek, askerliğin kutsal bir vatan borcu olduğu konusunda kendisini ikna etmeye çalışıyor.
 
 

Kredi başvurusu için aldığı olumsuz yanıtı bankada İstiklal Marşı okuyarak karşılayan Güzelcebey, ardından girdiği ilk kitapçıdan başta "Şu Çılgın Türkler", "Türkçülüğün Esasları", "Kan Uykusu" olmak üzere çeşitli kitap ve dvd'ler alarak vatanseverlik bilincini yükseltme amacıyla kampa girdi. Aradan geçen kısa süreye rağmen askerliğin kutsal bir vatan borcu olduğu konusunda gözle görülür bir bilinç artışı kaydeden Güzelcebey, halen çalışmalarına günde 3 seans "Nefes - Vatan Sağolsun" ile devam ediyor.  

 

Özel bir üniversitede sürdürdüğü "İşletme yönetimi yüksek lisansı" eğitimi sayesinde askerliğini geçtiğimiz Ağustos ayına kadar ertelemeyi başaran Faruk Güzelcebey, bedelli askerlikte yaş sınırının 30 olarak açıklanmasını facebook profilinde yazdığı "Bunca sene iyi kaçtık ama değdi :P" iletisiyle kutlamıştı. Güzelcebey, iyimser havanın da etkisiyle o zamanlar 30 bin tl'lik bedelli askerlik ücretini bir şekilde denkleştiriceğinden emin olduğunu belirtirken, "Yani tabii böyle bir şey beklemediğim için kenara köşeye o kadar para ayırmamıştım ama nasılsa kredi mredi bir şekilde hallederim diye umuyordum, maalesef olmadı. Yaz tatili, ipad, arabanın kredi taksidi bilmemnesi derken fazla açılmışım. Neyse, vatan sağolsun..." sözleriyle silah altına alınmaya sempati duymasının sebeplerini anlattı.

 

Bedelli askerliğe olan sıcak bakışının, kredi umutlarının tükenmesiyle birlikte yerini daha milliyetçi duygulara bıraktığını ifade eden Güzelcebey, "İlk başlarda epey bir üzülmüştüm ama bu kredi meselesi benim damarlarımda akan asil kanın farkına varmam için de bir dönüm noktası oldu bi yandan. Şimdi düşününce diyorum ki kendi kendime, 'İyi oldu be Faruk, başka türlü  bu vatanın kıymetini nasıl bilecektin?' Ecdadımıza olan borcu 30 bin tl ile ödemek mümkün mü? 5 buçuk ay bölük yazıcılığı yaparak bu borcu hiç değilse bir nebze olsun kapatabileceğimi tahmin ediyorum." derken, yine de doğuda bir yere düşmemek için torpil arayışlarına girmekten geri durmayacağını da sözlerine ekledi.

 

Konuşmasına bedelli askerlikten faydalanacaklara seslenerek devam eden Güzelcebey, "Daha geçen gün 24 şehit vermedi mi bu vatan? Utanmıyor musunuz? Bence bu bedelliden yararlanacak arkadaşlar önce gitsin bi şehit ailesine, gözlerinin içine baksın ve 'Ana, ben işte bu elimde gördüğün dekont karşılığı askere gitmeme hakkı elde ettim. Vatan sağolsun ana" desin. Bakalım buna yüreği var mı acaba çok merak ediyorum?" ifadelerini kullandı. 

 

Acil bir telefon görüşmesi sebebiyle ara verilen basın toplantısının devamında keyifli olduğu gözlerden kaçmayan Güzelcebey, "Biraz evvel babam aradı, galiba bu bedelli işi için amcamların işyerindeki ortağından borç alabilme durumu olacakmış." diyerek sevincini gazetecilerle paylaşırken, insanın hayatında neyin ne zaman olacağının hiç belli olmadığına ve Allah'ın bir kapı kapatırken başka bir kapı açtığına dikkat çekmeyi ihmal etmedi. 

 

Son olarak zorla silah altına alınan insanlara üzüldüğünü belirten ve, "Ne yazık ki gencecik çocuklarımızı hayatlarının en verimli çağında askere alıyor, hayatlarının bir bölümüne tabiri caizse ipotek koyuyorlar. Vatanseverliğin illa da kışlalarda rap rap yürümekle, elde silahla olmadığını anlamamız için daha ne söylememiz gerekiyor bilmiyorum maalesef..." diyen genç mühendis, borç işinin detaylarını konuşmak için babasının yanına gitmek üzere toplantıyı noktaladı.