Bayram Tatili İçin Aşırı Uygun Fiyata Yunan Adaları Turu Alan Çift, Teknedeki Herkesin Arapça Konuşmasından İşkillenmeye Başladı... Geçtiğimiz Ekim ayında önceden planlayarak çok ekonomik bir fiyatla Yunan Adaları turu satın alan Yeliz-Efe Günbal çifti tekneye binmeleriyle birlikte bir şeylerin ters gittiğini düşünmeye başladı. Günbal’lar öncelikle internette gördüklerine pek benzemeyen tekneye ittire kaktıra dahil edilirlen, çevredekilerin neden perişan haldeki Araplar olduğuna anlam vermeye çalışıyorlardı. Bir tatil acentesinin internet sitesi üzerinden bu yılki Ramazan Bayramı tatili için aylar öncesinden Yunan Adaları turu satın alan Yeliz Günbal (27)-Efe Günbal (29) çiftinin yolculuğu çileli başladı. Teknenin hareket edeceği Çeşme’ye varan çiçeği burnunda evli çift, dün gece 03:30 sularında bulundukları otelde uyandırıldı. Efe Günbal’ın “Neler oluyor? Siz turizmcennetim.com görevlisi misiniz?” şeklindeki sorusu, “He he, turizm aynen. Yürüyün tekne kalkıyor hadi” biçiminde yanıtlandı. Gece karanlığında yola düşen ikili, “Heralde güneşin doğuşunu izletecekler tekneden. Balayı çiftiyiz diye romantik animasyon şeklinde...” düşüncesiyle iyimserliklerini korumaya çalıştı. Gecenin karanlığında uzun süre yayan bir halde yürütülen Günbal’lar bu esnada marinayı ve tekne limanını da bir hayli geride bıraktı. Sahilin kayalık ve ıssız bir bölgesine gelen çift, kendilerini bekleyen bir grup başka tatilci ile birlikte bota bindirildi ve uzakta demirleyen tekneye alındı. Çok geçmeden teknede Türkçe konuşan tek yolcuların kendileri olduğunu fark eden Yeliz Günbal, “Artık Arap turistin bile zengini gelmiyor Türkiye'ye. Turizm bitmiş gerçekten...” diyerek gözlemlerini eşiyle paylaştı.  Heyecanla içecek ikramlarını beklerken Arapça bağıran bir görevlinin kendilerine adam başı 55 Euro’ya can yeleği satmaya çalışmasıyla birlikte durumda bir terslik olduğundan şüphelenmeye başlayan Efe Günbal, derhal turizmcennetim.com temsilcisiyle görüşmek istediğini belirtti. Çıkan ufak arbedede yediği yumruk sonucunda kaşı açılan Efe Günbal’a ilk müdahale Lazkiye'li tıp öğrencisi Ziya Muhris Zofahiri tarafından yapıldı. Haber yayına hazırlandığı esnada cep telefonlarından internete girerek ekşi sözlükte " " başlığını açan genç çift, bir yandan da çat pat ingilizceleriyle teknedeki diğer yolcuları firmaya karşı başlatacakları hukuk mücadelesine destek olmaya davet etmeye çalışıyorlardı...