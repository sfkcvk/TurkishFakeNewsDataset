Müslümanları Ülkeye Sokmama Kararnamesi Federal Mahkeme Tarafından Askıya Alınan Trump, Cumhurbaşkanlığı Sistemine Geçmeye Hazırlanıyor... ABD’de bir federal mahkemenin, 7 Müslüman ülke vatandaşlarının ülkeye girişini yasaklayan başkanlık kararnamesini geçici süreyle askıya alması üzerine kurmaylarını toplayan Donald Trump, bir dizi radikal karar almaya hazırlanıyor. "Amerikan mahkemeleri Amerikan Yürütmesine ayak bağıdır. Mahkemeler milli iradeye saygılı olmalıdır" diyen Trump'ın, Türk tipi Cumhurbaşkanlığı sistemine geçiş için hazırlık talimatı verdiği ortaya çıktı. Konuyla ilgili açıklama yapan Beyaz Saray Sözcüsü Sean Spicer, Başkan Trump’ın “Teröristlerin ABD'ye girişinden ülkeyi korumak" başlıklı kararname ile 7 ülkeden gelecek olanlara ülkeye giriş yasağı koyduğunu ama bunun bugün federal bir mahkeme tarafından askıya alındığını söyledi. “Ülkede şu an resmen çift başlılık hâkim. Görüyorsunuz, mevcut Başkanlık Sistemi artık yürümüyor. Böyle netice almamız mümkün değil. Biz Amerika’yı yeniden büyük bir ülke yapmaya çalışırken bazı vesayet odakları ayak bağı oluyor. O nedenle yakında Türkiye’de hayata geçirilecek olan Cumhurbaşkanlığı Sistemi'ne geçiş için çalışma başlattık." diyen Spicer, gerekirse referanduma kadar gidileceğinin de altını çizdi. Halkın yüzde 51 desteğini alarak Başkan seçilen Trump’ın kuvvetler ayrılığı bahanesiyle icraat yapmasının önüne geçildiğini iddia eden Beyaz Saray sözcüsü, halk iradesinin tam tecelli ettirilmesinin önündeki engelleri kaldırmakta kararlı olduklarını belirtti. "Amerikan mahkemeleri, Amerikan yürütmesine ayak bağıdır. Amerikan halkı sandıkta kararını verdi, 'Ben bu ülkede müslüman istemiyorum kardeşim' dedi. Bundan sonra hukuka söz söylemez düşmez. Kafamıza göre her istediğimizi yapamayacaksak ne anladık biz bu işten? Mahkemeler milli iradeye saygılı olmalıdır." diyen Spicer, Türkiye'yi ise şu sözlerle örnek gösterdi:   “Bakın Türkiye de aynı şeyleri yaşadı ve şimdi bunun önüne geçmek için mükemmel bir anayasa hazırladılar. Cumhurbaşkanlığı Sistemi ile yasama, yürütme ve yargı tek elden idare edilecek.   Beğenmediklerini dilediği gibi görevden alacak ama kimse onu herhangi bir şey için suçlayıp görevden alamayacak.   Sonuçta sandıktan çıkan iradeye hukukun ayak bağı olması demokrasiye aykırı..." Cumhurbaşkanlığı Sistemi ile Amerika’nın tüm vesayet odakları ve dış güçlerin etkisinden kurtulacağını ve yeniden süper güç olacağını belirten Spicer, “Hedef 2076, ülkemizi kuruluşunun 300. yılında yeniden büyük yapacağız” diyerek konuşmasını sonlandırdı.