Süleyman Şah ve Rehin Alınan Savcı Operasyonlarının Ardından Arap Dünyası Tedirgin: ‘‘Ya siz bu Yemen'e hiç bulaşmasanız?’’ Dün akşam İstanbul Çağlayan Adliyesi'nde yaşanan rehine krizinin ardından bir açıklama yayınlayan Suudi Arabistan Dışişleri Sözcüsü Kadah El Kadim, ''İki başarılı operasyonun ardından savunması gereken türbeyi patlatıp kurtarması gereken savcıyı toprağa veren Türkiye'ye çok teşekkür ediyoruz. Ancak belli ki başarılı operasyon tanımınız bizimkinden biraz farklı...'' diyerek Türkiye'nin Yemen konusundaki askeri bir desteğine şu an için ihtiyaç duymadıklarını işaret etti.  Çağlayan Adliyesi’nde yaşanan rehine krizini, rehine dahil 3 ölüyle kapatmasının ardından operasyonun başarılı olduğunu duyuran Türkiye’ye ilk tepki Yemen’e müdahale eden Arap ülkelerinden geldi. Öncelikle içinde üç kişi bulunan bir odaya yapılan operasyonu en azından üç ölüyle atlatmış olmasının bir teselli olduğunu belirten Suudi Arabistan Dışişleri Sözcüsü Kadah El Kadim, “Valla operasyon lafını duyunca biz direkt İstanbul Baş Konsolomuzu arayıp güvenli bir bölgeye sığınması talimatını verdik zaten. Neticede Levent'te bizim kosolosluk, Çağlayan'a çok uzak sayılmaz. Söz konusu olan Türkiye olunca insan haliyle bir çekiniyor. Neyse ki ucuz atlatıldı...” ifadelerine yer verdi. Türkiye'nin operasyonu başarılı olarak tanımlamasına şaşırmadıklarını da sözlerine ekleyen El Kadim, “Süleyman Şah operasyonunun ardından bunu bekliyorduk zaten. Yanlış anlaşılmasın sizi de yargılamıyoruz, neticede her milletin başarılı operasyon tanımı farklı olabilir. Kültürel bir farklılık diyelim. Kimisi işte operasyonda kurtarması gerekeni kurtarınca başarı der, kimisi de ne var ne yok ortadan süpürülünce” derken, Yemen operasyonu ile ilgili olarak da şunları kaydetti: “Yemen gene güzel yer, bakmayın... Tamam gene oraya müdahale edelim de en azından bir tarihi eser falan ayakta kalsın, ne bileyim çok da fazla insan telef olmasın... Neticede Ortadoğu orası da, bizim toprağımız sayılır. Ha para mı istiyorsunuz, nakite mi sıkışıksınız? Tamam, neyse parası yine verelim. Bu tarz yalaka... yaranma çabalarına hiç gerek yok. Neticede mezhep kardeşiyiz şunun şurasında... Hatta siz en iyisi şeyapın ya, İran'a öyle uzaktan laf atın, İsrail’le didişin falan. Onu iyi yapıyorsunuz. Oradan yürüyün işte...” Konuya ilişkin olarak diğer bir değerlendirme ise, operasyona askeri destek veren bir diğer ülke olan Katar’dan geldi. Katar Emirlik Divanı Başkanı Ubeydullah Bin Halid, “Abi yine siz bilirsiniz ama biz bunlarla Mısır'da bir iş yapalım dedik, desteklediğimiz elemanları şu an idamla yargılıyorlar. Az daha bizim de kelle gidiyordu burada. O kadar söyliym..." sözleriyle Yemen operasyonunun mevcut haliyle devamından yana olduklarını ortaya koydu. Operasyonun direkt muhatabı olan Yemen'deki Husiler de konuya dahil olmaktan geri kalmadı. Ülkeye müdahale eden Arap koalsiyonuna karşı savaşan Husiler'in resmi internet sitesi üzerinden yayınlanan kısa açıklama şöyle : “Biricik Yemen’imizdeki yönetim değişikliğini bahane ederek Türkiye’yi topraklarımıza sokmaya çalışan ve çalışacak olan her tür şer odağını lanetliyoruz. İnsanda biraz insaf olur, biraz merhamet olur. Nükleer silahla tehdit edilsek inanın bundan iyiydi. Şunu söylemekten biz de şaşkınlık duyuyoruz ama Suudi Arabistan ve Katar’la bu konuda tamamen mutabıkız. Sevgili Suudiler, değerli Katarlılar, neyse mesele kendi aramızda halledelim, bunları bulaştırmayalım. Lütfen… Saygılarımızla, Yeni Yemen Yönetimi”