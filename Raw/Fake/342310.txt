Tıp Fakültelerinin Yüksek Maliyetinden Şikayet Eden Cumhurbaşkanı Erdoğan, Kendini Kötü Hisseden Vatandaşları Yeni Yapılan Yazlık Sarayında Ağırlayabileceğini Açıkladı Beştepe'de verilen sahur yemeğinde üniversite öğrencilerini ağırlayan Cumhurbaşkanı Erdoğan, tıp fakültelerinin yüksek maliyetinden şikayet ederken bir de müjde verdi. Üniversite Tıp Fakülteleri'nin devlete devredilmesi gerektiğini ifade ederek işin idari yönetiminin Sağlık Bakanlığı'na bırakılması çağrısında bulunduklarını aktaran Erdoğan, buna itiraz edildiğini anlatarak, "Kardeşim batırıyorsunuz bizi, maliyet çok yüksek. Biz bunun altından kalkamayız ki." demişti.   Tıp Fakülteleri'nin devlete çok pahalıya mal olduğunu belirten Erdoğan, esasen bu kadar tıp fakültesine de gerek olmadığına, zaten hastalıkların bir çoğunun da psikolojik nedenlerden kaynaklandığına dikkat çekti. Biraz hava değişimi ve dinlenmeyle iyileştirilebilecek pek çok hastalık için boşuna tıp fakültesi kurulup doktor yetiştirildiğini ifade eden Cumhurbaşkanı Erdoğan, bunun da devletin bütçesine önemli bir maddi yük getirdiğini söylerek şöyle devam etti: ''Şimdi biz artık bu köhnemiş uygulamaya da bir son veriyoruz. Tıp fakülterimizin sayısını kademeli olarak azaltacağız. Onun yerine de biliyorsunuz şu an Marmaris'in Okluk Koyu'nda yeni bir Cumhurbaşkanlığı yazlığımız inşa ediliyor. İnşallah bittiğinde 300 odasıyla tam teşekküllü bir tesis olacak. Bundan sonra öyle her başım ağrıdı, gözüm ağrıdı diyen hastanelere gitmeyecek. Önce biz bu vatandaşımızı yazlık sarayımızda misafir edeceğiz. 2 gün 3 gün neyse, çok da abartmadan. Kafayı toplayana kadar orada kalacak vatandaşımız. O süreçte ben inanıyorum ki bu deniz havasının da etkisiyle zaten pek çok şikayet doktora gerek kalmadan çözüme kavuşacaktır...'' Yazlık sarayı israf olarak nitelendirenlerin burası sayesinde sağlık harcamalarından ve tıp fakültesi maliyetlerinden edilecek tasarrufu tamamen göz ardı ettiklerini söyleyen Cumhurbaşkanı Erdoğan, ''Görüyorsunuz biz hizmet dedikçe bazıları maalesef çamur at izi kalsın zihniyetiyle yollarına devam ediyorlar. Şimdi de tutturmuşlar yok efendim maliyeti şu kadar milyar liraymış, yok bu sıkışık zamanda böyle para harcanır mıymış. Yaa bunların vizyonu işte bu kadar ya. Bunlar yazlık nedir, yeşille mavinin parsel parsel uyumu nedir, bünyeye nasıl iyi gelir bilmezler. Habuki bünyenin en büyük düşmanı stres. Sen doktor doktor gezip ilaç yutacağına şöyle ele hortumu alıp da akşam üstü o yazlığın önündeki betonu bir sulasan ne dert kalır ne tasa. Öyle denize de her gün girmeye gerek yok ha. Onun mis gibi kokusu bile yeter adama... Ama hamdolsun milletimiz bunları görüyor, biliyor'' sözleriyle de bu zihniyete en güzel cevabın 24 Haziran'da verileceğini belirtti.