Üniversite-Sanayi İşbirliğinden Sonra İş Dünyasının Gözü Şimdi de İlkokullarda 1990'ların sonunda yaygınlaşmaya başlayan sektörler arası işbirliği hamlelerinin son yıllarda meyvelerini vermeye başlaması, iş dünyasına yeni ufukları keşfetme yolunda ilham veriyor. Üniversite-Sanayi işbirliği çalışmalarının özellikle Teknopark uygulamarıyla başarıya ulaşmasından cesaret alan TÜSİAD yetkilileri, ilköğretimdeki atıl potansiyelin de değerlendirilmesi için düğmeye bastılar.  

 

Şubat ayında İstanbul'da bir araya gelen TÜSİAD İşbirliği Geliştirme ve Genişleme Platformu, mevcut üniversite-sanayi işbirliğinin geliştirilmesinin yanısıra ilk ve ortaöğretim seviyesinde işbirliği potansiyellerini değerlendirmeyi de içeren bir dizi yeni projeye start verdi.

 

Proje kapsamında ilk pilot uygulama, geçtiğimiz pazartesi günü Muğla Fatih Sultan Mehmet İlkokulu'nda başlatıldı. TÜSİAD'dan geniş bir uzmanlar kadrosunun katılımıyla gerçekleştirilen ilk gün etkinliklerinde ağırlıklı olarak "Kariyer Planlama" ve "Inovasyon Odaklı Ar-Ge Yönetimi" konuları ele alındı.

 

7-11 yaş grubu üzerinde uygulanan ve toplam dört buçuk saat süren "Kişisel Kariyer Eğilimi Envanteri" ile "Kariyer Planlamada Rasyonel ve Analitik Düşünce Uygulamaları" testlerinde katılımcıların ezici çoğunluğunun kariyer planlarını "astronot", "balıkadam", "ben10" ve "itfaiyeci" olmak üzere çizdikleri ortaya çıkarken, test sırasında çişini tutamayan az sayıda katılımcı için "stres yönetimi" workshopları düzenlenmesine karar verildi. Test sonrası verilen kokteylde öğrencilerle konuşma ve karşıklı fikir alışverişlerinde bulunma fırsatı da bulan TÜSİAD yetkilileri, daha sonra programa "Etkin Kriz Yönetimi" ve "Değişen Dünyada Alternatif İş Geliştirme Modelleri" seminerleri ile devam ettiler. 

 

Gecenin geç saatlerine kadar süren ilk gün programının sonunda, beklediklerinden çok daha seçici ve challenging bir katılımcı grubu ile karşılaştıklarının altını çizen TÜSİAD Platform Sözcüsü Suna Demirciler, "İlk bakışta akılları bir karış havada bir grup mal gibi görünüyorlar ama bunun yanıltıcı olmasına izin vermemek gerekir. Böylesi bir kooperasyon ile iş dünyası olarak kurumsal gelişimimizde çığır açacak fırsatlar yakalayacağımıza inanıyorum." şeklinde konuştu.
 
"Bütün bu hengame içinde bir kişi, iki kişi kazansak o bile bize kâr" diyen Demirciler, programın hafta içinde "Toplam Kalite Yönetimi" ve "Keynesian Ekonomi Modelinin Uygulamaları" konularındaki workshop ve seminerler ile tamamlanacağını ve ardından da proje kapsamında seçilecek 10 öğrencinin yaz tatilinde Muğla Organize Sanayi Bölgesi'nde çalışma fırsatı yakalayacağını belirtti.