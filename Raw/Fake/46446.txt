Almanya'da Liyakat Nişanına Layık Görülen Fatih Akın'a Kültür Bakanlığı Sahip Çıktı: "Biz daha pahalısını takarız..." Fatih Akın'ın, Alman kültürüne yaptığı katkılardan dolayı Almanya Cumhurbaşkanı Christian Wulff tarafından Liyakat Nişanı ile ödüllendirilmesi, Türkiye cephesinde soğuk duş etkisi yarattı. Sabaha karşı yapılan yıldırım açıklamada ünlü yönetmenin asıl Türk kültürüne çok daha önemli katkılarda bulunduğunu belirten Kültür Bakanlığı, Fatih Akın için Türkiye'de en güzelinden bir ödül töreni düzenleyeceklerinin müjdesini verdi.

 

Kültür Bakanlığı, Akın'ın geçtiğimiz gün Berlin'deki Cumhurbaşkanlığı konutu Bellevue Sarayı'nda düzenlenen bir törenle nişanı kabul etmesi ile ilgili olarak, "Biz bu toprağın çocuğu Fatih Akın'ı katiyetle suçlamıyoruz. Hata, Akın'ın parlak başarılarının üzerine konmayı şiar edinip, bunu bir tane Liyakat Nişanı ile yapabileceğini düşünenlerdedir.." açıklamasını yaptı.

 

Bakanlık, "Fatih bizim evladımız, tam evladımız değilse de yaz tatilleri için geldiğinde konuşmasıyla acımasızca alay ettiğimiz Alamancı kuzenimiz sayılır. Kendisinin kültürüne, Türk kimliğine bağlılığından kesinlikle şüphemiz yok ama neticede o da insan. Dostlar alışverişte görsün anlayışıyla, daha ne olduğu bile tam olarak anlaşılmayan Liyakat Nişanı ile onun aklını çelmeye çalışıyorlar fakat bizim Fatih'imiz bunlara kanacak biri değil neyse ki. Biz onu öyle yetiştirmedik" diyerek, Hamburg doğumlu ünlü yönetmene güvendiklerinin, fakat çevresine güvenemediklerinin altını önemle çizdiler.
 
 

Almanya'da yaşananların ardından ivedilikle harekete geçen Bakanlık, Fatih Akın'a Almanların verdiği Liyakat Nişanı'nı gölgede bırakacak ödülleri, gösterişli bir törenle vermeye hazırlanıyor. 
 
Yönetmenin zevkleri dikkate alınarak ve Türk hükumetinin cömertliğini de göz önüne serecek şekilde hazırlanan hediye paketinin içinde, gençler arasında seri ve dinamik çizgisiyle oldukça popüler olan ve Emniyet Teşkilatı için yeni satın alınan 3 adet Mini Cooper polis arabasından biri, Kuschel Rock müzik serisinin özel kutulu koleksiyoner baskısı, 250 TL değerinde BİM çeki ve en önemlisi Akın'a gerçek evinin nerede olduğunu hatırlatmak amacıyla pakete eklenmiş hazır imzalı 13 bölümlük bir dizi kontratı bulunuyor.

 

Bakanlık yetkilileri, paketteki dizi kontratı hakkında "Fatih Akın, bugüne dek "Mayıs Sıkıntısı", "Yolcu", "Almanya Acı Vatan" ve şimdi adı aklımıza gelmeyen pek çok filmiyle bizim insanımızın sesi oldu. Son eseri GORA, ismi Almanca olmasına rağmen özünde sıcak Türk izleri taşıyan, bize dair, bizden bir filmdi. İkincisini çekiyormuş, çok mutlu olduk. Bakanlık olarak buradan kendisine çağrımızı yaptık. Gidip de oralarda kimsenin derdini, tasasını çekmesine gerek yok. Gelsin dizimizin dibinde ne istiyorsa yapsın. Allah'a şükür gücümüz de imkanımız da var. Kızgın değiliz, sadece geri dönmesini istiyoruz." şeklinde beyanlarda bulunurken, bu gelişmeler karşısında Fatih Akın'ın ne gibi bir tepki vereceği ise merakla bekleniyor.