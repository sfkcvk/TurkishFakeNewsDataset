Bülent Arınç İlk Senaryo Denemesinde 3 Çocuk Babası, Dindar Bir Belediye İşçisinin Aşırı Çay Tüketimine Karşı Verdiği Mücadeleyi Anlatıyor Son dönemde TV'de yayınlanan diziler ile alakalı olarak sık sık rahatsızlığını bildiren, tavsiye ve uyarılarda bulunan Bülent Arınç, arzu ettiği yapımı kendisi yaratmak için sonunda kolları sıvadı. Meclisteki yoğun gündeme rağmen "Sabah 9-Akşam 5" ismini verdiği dizi senaryosunu tamamlamak üzere olduğu öğrenilen Arınç, İstanbul Büyükşehir Belediyesi'nde çalışan dindar bir belediye işçisinin aşırı çay tüketimine karşı verdiği soluk kesen mücadeleyi anlattığı eseriyle ekranlara merhaba demeye hazırlanıyor.

 


Yerli dizilerle ilgili olarak hükümet kanadından gelen eleştirilerde en ön safta yer alan Bülent Arınç, Türk televizyonculuğunda bir milat olacağını iddia ettiği dizisi için odasına kapandı. Arınç adına açıklamalar yapan danışmanı Mehmet Çekin, "Bülent Bey'in edebi yönü zaten herkesin malumu. Şiirden sonra artık sıra dizi ve filmlere geldi" derken, çok yakında herkesin feyz alabileceği, Türk aile yapısına %100 uyumlu "Sabah 9-Akşam 5"in içeriği hakkında da önemli detaylar paylaştı.

 

Dizinin kahramanı Mustafa'nın 40'lı yaşların başında, 3 çocuk babası, abdestinde namazında, her sabah düzenli olarak işine gidip akşam 7 dedi mi evde olan bir belediye işçisi olduğunu dile getiren Mehmet Çekin, Mustafa'nın iş arkadaşlarıyla yaptığı futbol muhabbetlerinin ise gülme garantili olduğunu belirtti. Milyonlarca insanın bu dizide kendisinden bir şey bulacağını iddia eden deneyimli danışman, Sabah 9-Akşam 5'i şu sözlerle özetledi:

 

"Mustafa, tipik bir belediye işçisi.. Hani bazı insanlar dışarıdan bakınca gayet sakin, sıradan, alelade biri gibiymiş gelir de içinde fırtınalar kopar ya. İşte Mustafa'nın bunla yakından uzaktan ilgisi bulunmuyor. O'nun dışı neyse, içi de o. İçkisi sigarası yok. 23 yaşında askerden geldikten 4 ay sonra ailesinin münasip gördüğü bir insanla evlenmiş ve hayatı boyunca da başka bir kadınla en ufak bir münasebeti olmamış. 3 çocuğu var evet ama o 3 çocuğu nasıl yapmış kendisi dahil kimsenin bir fikri yok. Mustafa'nın tek gayesi sabah işine gidip, bir şekilde mesaiyi doldurmak, tek kötü alışkanlığı da o mesaiyi doldururken içtiği 30 küsür bardak çay. İlk 13 bölümde de kendisinin çayı azaltmak için verdiği nefis mücadelesine tanık oluyoruz zaten. Onun dışında hayatındaki en büyük heyecan öğle yemeğinden sonra iş arkadaşlarından birini tatlı almaya ikna etmek. Cuma günü geldi mi, büyük bir heyecanla iş yerindeki herkese 'Cuma'ya geliyo musun' diye sormak ve iş biter bitmez soluğu evde alarak televizyonda spor özetlerini izlemek. Artık ekranda içimizden birilerini görmenin zamanı gelmişti. İşte Mustafa tam olarak o insan. Sıcacık, odun gibi ve tamamen bizden biri..."

 

İzleyicilerde, hele çocuklarda bırakın kötü bir etkiyi herhangi bir his bile uyandırmayacağına emin oldukları dizi için yapım şirketleriyle görüşmelerin sürdüğünü sözlerine ekleyen Mehmet Çekin,  şu an için henüz bir anlaşmaya varamadıklarını kaydetti. 
 
Prodüktörlerin projeyi "Fazla iddialı", "Bizi aşar", "Altından kalkamayız", "Halk anlamayabilir" gibi gerekçelerle geri çevirdiğini söyleyen Çevin, "Tabii yani bu işin maliyeti nedir, nasıl yapılıyor çok bir fikrimiz yok ancak şu an STV dışındaki kanalların pek bir ilgi gösterdiğini söyleyemem" derken, Samanyolu TV yetkililerinin de dizideki ibret oranının artırılması halinde projeye sıcak yaklaştıklarını da sözlerine ekledi.