Seçim Güvenliği İçin Yeni Hamle: Sene de 2011'e Geri Alınıyor... Kış saati uygulamasının seçim güvenliği için ertelenmesinin ardından ilk gün yaşanan kaos yavaş yavaş dağılırken, hükümetten yeni bir hamle daha geldi. Güvenlik problemlerinin tamamıyla giderilmesi adına seçim öncesi takvimlerin 2011 yılına döndürülmesine yönelik bir çalışma yürütüldüğünü açıklayan hükümet sözcüsü Ömer Çelik, "Dünyadan 1 saat kopmakla görüyorsunuz önemli bir sıkıntı oluşmadı. O zaman neden seneyi 2011'e alıp kafamızı iyice rahatlatmıyoruz?" sözleriyle uygulama hakkında bilgiler verdi. Konuyla ilgili olarak düzenlenen basın toplantısında, kış saati uygulamasının ertelenmesinin bir nevi test çalışması olduğunu belirten Çelik, "Şu an dünya genelinde kullanılan saat sistemiyle aramızda 1 saat kadar bir fark oluşmuş durumda. Evet, ilk gün bazı sıkıntılar oluştu, ufak tefek bi iki sistem çöktü ama görüyorsunuz pazartesi itibariyle hayat normal akışında sürüyor." derken, testten elde edilen olumlu sonucun kendilerini sene düzenlemesi konusunda da cesaretlendirdiğini ifade etti. Hükümet sözcüsü, gazetecilerin "Peki neden 2011" şeklindeki sorusuna ise "geriye dönük olarak yaptığımız kapsamlı çalışmada o yılın Türkiye'de çok partili geçişten itibaren seçimlerin en güvenli şekilde gerçekleştiği tarih olduğunu tespit ettik." şeklinde yanıt verdi. O yıl itibariyle AK Parti'nin en yüksek oy oranına ulaşmış olmasının basit bir tesadüf olduğunun da altını çizen Çelik, "Kimsenin aklına yanlış bi şey gelmesin. Burada mesele o parti bu parti değil, Türkiye meselesidir, demokrasi meselesidir. Genel olarak güvenli ve mutlu bir seneymiş işte. Türkiye %8-10 büyüyor, terör olayları yaşanmıyor, ekonomi desen eh işte, nispeten tıkırında sayılır. Bi de 2015'e bakın. Nerden tutsan elinde... Neyse aklı olan bu yıl seçim yapar mı?" sözleriyle uygulamanın gerekçelerini aktardı. 2011'e geçişin seçim güvenliği kadar ülke güvenliği açısından da olumlu sonuçlar vermesini beklediklerini kaydeden hükümet sözcüsü Çelik, son olarak şunları kaydetti:  "Bakalım, şu bi iki hafta terör olaylarında bir düşüş, ekonomide falan da düzelme görürsek seçimden sonra da seneyi 2011'e sabitlemeyi gündeme alabiliriz. Belki numerolojik bir durum falan vardır. Şanslı yılımız 2011'dir. Ne biliym, deneyip görücez işte... Ha baktık işe yarıyor. 8 sene 2011'de bekleyip direkt 2023'e atlarız. Bi bakmışsınız o hedeflere de ulaşılmış. Allah'tan ümit kesilmez..."