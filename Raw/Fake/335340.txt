Levent'te Tehlikeli Gerginlik: Karşıt Görüşlü Gruplar Arasında Çıkan 'Hangi Alt Coin Daha İyi' Tartışmasına Polis Müdahale Etti... İstanbul Levent'te bulunan Toryum Plaza'da bir süredir devam eden 'Hangi alt coin daha iyi, hangisi batar, hangisi fırlar' tartışmaları, bu öğle saatlerinde karşılıklı yumruklaşmaya dönüştü. Polisin müdahale ettiği olaylarda, aralarında developer, art director ve account managerların da bulunduğu farklı alt coin fraksiyonlarından 17 kişi göz altına alındı.  Öğle saatlerinde Plaza yakınlarındaki bir AVM'nin yemek katında patlak veren olaylarla ilgili olarak konuşan, olayın görgü tanıklarından M.T adlı restoran çalışanı, bölgede zaten bir süredir artan bir gerilim olduğunu belirterek, gelişmelerin kendisi için sürpriz olmadığını ifade etti. "İşimiz gereği özellikle öğle saatlerinde bu arkadaşlarla yakın temas halindeyiz." diyen restoran çalışanı, "Yakın zamana kadar en önemli konuları hangi ülkeye göç edilir, nereden ev alınabilirdi ama son 1-2 ayda durum değişti. Olay tamamen bitcoin'e döndü." ifadelerine yer verdi.  Kitlenin, yaklaşık 3 hafta kadar önce bitcoin dışındaki "alt coin" olarak bilinen diğer sanal para birimlerini keşfetmesiyle birlikte yavaş yavaş kendi içinde bölündüğünü belirten M.T'nin gözlemlerine göre şu an bölgede birbiriyle rekabet halinde bulunan en az 6 farklı fraksiyon var. Her bir kripto para hareketinde bu gruplar arasında "Ooo nasıl koydu bizimki", "Ooo sizinki patates olmuş" şeklinde sözlü sataşmalar yaşandığını iddia eden M.T, önlem alınmadığı takdirde önümüzdeki günlerde bölgede daha acı olayların yaşanabileceğine de dikkat çekerek ekledi: "Gerçi Ripple her türlü s.ker o ayrı"  Bölgeye yakın kaynaklardan gelen bilgiler de AVM çalışanının ifadelerini doğrular nitelikte. Gelenekçiler olarak tabir edilebilecek Bitcoin'ciler dışında, Ethereum'cular, Lite coin'ciler, WCX'ciler, Ripple'cılar, Waves'ciler, Bitcoin Cash'ciler gibi fraksiyonlar bulunduğunu ifade eden istihbarat kaynaklarına göre, tartışmanın ilk fitili de 2 hafta kadar önce Bitcoin'cilerle geri kalanlar arasında yaşanan "Bitcoin öldü abicim - Bitcoin'e bi şey olmaz esas sizinkiler pul olacak yakında görürsünüz" tartışmasıyla ateşlendi. Takip eden günlerde çatışmaların farklı alt coin fraksiyonları arasında da yayıldığını belirten kaynaklar, özellikle finansçılar ve yazılımcıların bu çatışmalarda ön saflarda yer aldığını iddia ediyorlar.