Haber Sitelerinde Cinsel İktidarsızlık Temalı Fotoğraflarda Teşhir Edilenler Dernekleşiyor... Haber sitelerinin cinsel iktidarsızlık temalı haberler için kullandığı fotoğraflarda kamuoyuna teşhir edilen bireyler haklarını korumak için dernekleşme kararı aldı. Bugün öğle saatlerinde Ankara, Kızılay'daki dernek binasının açılışında yaptıkları basın açıklamasıyla mağduriyetlerini dile getiren yaklaşık 20 kişilik grup, kendilerinde öyle önemli bir problem olmadığının, kaldı ki anlık bir talihsizlik olsa bile bunun bu şekilde açığa vurulmasının çirkinliğine dikkat çekerlerken, söz konusu fotoğraflarla ilgili olarak yargı yoluna gideceklerini ifade ettiler. Dernek açılışında hazır bulunan grup adına söz alan Ö. T. (34) "İnanın o fotoğrafları kim veya kimler ne ara çekmiş hiçbir fikrimiz yok. Fotoğrafa bakıyorum, sevgilim sırtıma elini koymuş ben yatakta oturuyorum ve yüzümde mutsuz bir ifade var. Net olarak hatırlıyorum, o gece çok güzel vakit geçirmiştik, her şey de yolundaydı ama benim işle ilgili bir mevzuya kafam takıldığı için sonrasında biraz düşünceliydim. Olamaz mı yani, her şey seks mi demek?'' derken, fotoğrafları çeken kimliği belirsiz şahısları ön yargılı ve kötü niyetli olmakla suçladı. Oldukça gergin ve sinirli olduğu gözlerden kaçmayan Ö. T. ellerinin titremesine engel olamayarak bir bardak suyu güçlüke içtikten sonra, mağduriyetine neden olan fotoğrafla ilgili açıklamalarına şu sözlerle devam etti: “2 haftaydı önce işte, akşam evde oturuyorum. Hiçbir şeyden de haberim yok. Amcamın oğlundan telefon geldi, 'kuzen böyle bir derdin olduğunu bize söyleseydin keşke, hapı var bunun otu var kürü var buzu var...' deyince afalladım.'Ne diyon abi sen, açık konuş?' dedim. Kuzenim milliyet.com.tr'ye düştüğümü söyleyince inanamadım. Derhal internet'e girdim. Fotoğrafım olan haberin binlerce defa okunduğunu görünce başımdan kaynar sular döküldü..." Konuşmasına daha fazla devam edemeyen Ö. T.'nin gözyaşları içinde uzaklaşmasının ardıdnan basın mensuplarının karşısına çıkan M. C. (23) ise "Erkek arkadaşımın böyle bir sorunu olduğunu inanın ben de Mynet haber'de gezinirken öğrendim. Daha sonra okula gittiğimde kız arkadaşlarım beni teselli ettiler. O an yaşadığım utancı ifade edemem sizlere, resmen yerin dibine girdim. Hala kendime gelemiyorum." diyerek bir fotoğrafın hayatını nasıl değiştirdiğini anlattı. Kendisini en çok özel hayatının bu şekilde göz önünde olmasının endişelendirdiğini belirten M.C, "O fotoğraflardan önce Allah'a şükür pek bir sıkıntımız yoktu bizim ama şu an cinsel hayatımız bitmiş durumda. 'Acaba biri mi gözetliyor, kamera nerede?' diye düşünmekten konsantrasyon falan kalmadı. Resmen paranoyak olduk. Geçenlerde bir haber sitesinde cinsel gücü artıran bitkiler sayfasında sevişen ayaklara bakarak 'bunlar bizim ayaklarımız değil mi' diye şüpheye düşüp haber sitesini aradık. Ayakların sahiplerini bulana kadar gözümüze uyku girmedi" derken, 3 yıllık ilişkisinin bir fotoğraf yüzünden bitme aşamasına geldiğini ifade etti. Konuşmaların ardından son olarak "Haber Siteleri Teşhir Mağdurları Dayanışması" adı verilen derneğin söz konusu fotoğaflar nedeniyle mağduriyet yaşayanlara psikolojik ve hukuki destek vereceğini belirten grup, cinsel iktidarsızlık temalı bir haber sitesi açılmış laptopu yaktıktan sonra olaysız bir şekilde dağıldı.