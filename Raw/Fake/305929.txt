Savcı Bharara Tarafından Mahkemeye Sunulan Reza Zarrab'ın Karnesi Milyonlarca Öğrenciye Umut Oldu ABD’de devam eden Reza Zarrab soruşturması kapsamında Savcı Preet Bharara, mahkemeye yeni belgeler sundu. Belgelerin arasında bulunan Zarrab’a ait 8. sınıf karnesi Türkiye’de sevinçle karşılandı. Minik Reza’nın tarih ve din derslerinden kalıp; Almanca, Türkçe ve matematikten 2 alarak kurul kararıyla sınıfı geçmesi milyonlarca öğrenciye “O karneyle de o kadar zengin olunabiliyor demek” umudunu verdi.   ABD’li Savcı Preet Bharara Reza Zarrab davası için mahkemeye yeni bir dosya sundu. Bharara’nın dosyasında bulunan offshore bankacılık yapılan ülkeye vatandaşlık başvurusu, Çin bankalarına yapılan havaleler, Formula-1, yat ve İngiliz dadı için ödenen paralar Türkiye’de çok fazla dikkati çekmezken, Zarrab’ın 8.sınıf karnesi ise bir anda ilgi odağı haline geldi. Oldukça kötü bir öğrencilik performansının açıkça görüldüğü karne, okulların kapanmasına az bir süre kala milyonlarca başarısız öğrencinin de umut kaynağı oldu. Zarrab’ın Türkçe, matematik ve seçmeli Almanca’dan ‘2’ alması yurt genelinde “Beyler seçmeliden bile kalmak üzere olan adam şu an para basıyor” coşkusuyla karşılanırken, inkılap tarihi ve din kültüründen kalmış olması okul kravatlarının kafalara bağlandığı neşeli halaylarla kutlandı. Minik Reza, bedenden getirdiği gurur dolu ‘5’ notuyla da başarısız öğrenciler arasında “Olum aynı biz la, aynı la. Adamın İngilizce workbook’unun içine Fenerbahçe logosu çizdiğini görür gibiyim yeminle. Vatandaşlık’tan da 4 almış, kesin derse albay girerken hayvan gibi tekmil verdiğindendir o da” şeklinde yankı buldu. Karnedeki “Öğretmenler Kurulu Kararıyla geçmiştir” ibaresi coşkuyu daha da arttırırken, bazı ortaokullarda Zarrab’ın maketiyle uzun eşek oynandığı haberi ajanslara düştü. Yaşanan gelişmeler karşısında Reza Zarrab da avukatı aracılığıyla kamuoyuna yaptığı açıklamada kendini savundu. Avukat tarafından kaleme alınan metinde şöyle denildiği görüldü: “Müvekkilim Sn.Reza Zarrab’ın o dönem Türkçe ve matematik öğretmenleri ile yaşadığı fikir ayrılıkları, karneye bu şekilde yansımıştır. Uzun teneffüste top oynayıp terli terli derse geç geldiği için müvekkilimin Türkçe notu 2 gelmiş, matematik dersinde de hiç olmayacak şekilde kopya çekmekle suçlandığından karneye o şekilde tezahür etmiştir. Ayrıca Sayın Zarrab, kendisini sınıfta bırakan tarihçinin Broadway marka aracının çizilmesinden sorumlu olmadığını bir kez daha yinelemektedir... ...Türkiye’de öğrenciler arasında yaşanan coşkuyu ta içinde hissettiğini de iletmemi isteyen müvekkilim, kendisiyle benzer karneye sahip, girişken, devlet işlerine hevesli, İran kültürüne merak duyan genç arkadaşlarla birlikte çalışma olanaklarını görüşmek istediğini belirtmiştir. Adayların karnelerini ve kısa özgeçmişlerini; Reza Zarrab, New York K-Tipi Cezaevi E3 Koğuşu adresine göndermeleri rica olunur.”