Steve Jobs: "Müşteri sadakati konusunda ipin ucunu kaçırmış olabiliriz..." Apple firmasının kurucu ortağı ve CEO'su Steve Jobs, Kaliforniya'daki şirket merkezinde düzenlediği basın toplantısı ile piyasaya sürdükleri yeni ürünleri Iphone 4 ve müşteri sadakati konularında çarpıcı açıklamalarda bulundu. En baştan beri Iphone'a gösterilen ilgiden çok memnun olduklarını ifade eden Steve Jobs, "Her şey iyi güzel de müşteri sadakati yaratma konusunda ipin ucunu biraz kaçırdık sanırım. Iphone'un yaratıcısı olarak ben bile bazı kullanıcılarımız kadar markayı sahiplenemediğimi, şu elimdeki aletle onlar kadar gurur duyamadığımı itiraf etmek zorundayım..." diyerek, ilginç mesajlar verdi.
 
 
 Kısa bir süre önce satışa sunulan Iphone 4 ile ilgili olarak şimdiye dek kendilerine gelen müşteri şikayet ve görüşlerini yanıtlamak amacıyla basın mensuplarının karşısına geçen Steve Jobs, sözlerine öncelikle piyasaya sürdükleri her ürünü koşa koşa alan müşterilerine teşekkür ederek başladı. Mevcut satış rakamlarının ve geleceğe yönelik olarak yapılan siparişlerin kendilerini de şaşırttığını kaydeden Jobs'un, "İyi yere dükkan açtık ha!" şeklindeki esprisi toplantıya katılan muhabirler arasında gülüşmelere neden olurken, başarılı CEO daha sonra şöyle devam etti:
 
"Şaka bir yana, verdiğimiz emeklerin karşılığını aldığımız için gerçekten çok mutluyuz. Şu an sadece Amerika'da ve Avrupa'da değil, kişi başına düşen gelir miktarı çok düşük olan bazı ülkelerde bile makinelerimiz kapış kapış gidiyor. Hem de o ülkelere yönelik doğru dürüst reklam kampanyalarımız bile olmamasına rağmen. Sağolsunlar oralardaki kullanıcılarımız bizi, bizden daha iyi anlatıyorlar. Gerek çeşitli İnternet platformlarında, gerek günlük hayatta olsun nice kullanıcımız canhıraş bir vaziyette Iphone 4'ün kullanım kolaylıklarını, estetik güzelliklerini, diğer markalara olan üstünlüklerini dile getiriyorlar. İnanın ben bile, Iphone'un mimarı olmama rağmen, para vererek bu alete sahip olan müşterilerimiz kadar sahiplenmeyi beceremiyorum bazen..."
 
 
 Müşteri sadakatinin her firma gibi kendileri için de arzulanan bir durum olduğunu belirten Jobs, "Çok şükür bugüne kadar bu konuda bir sıkıntı yaşamadık. Yarın bir gün tuvalet kağıdı çıkarıp rulosuna 150$ fiyat biçsek onu almak için bile mağaza önlerinde sabahlayacak hatırı sayılır bir kitlemiz var." diyerek memnuniyetini dile getirirken, "Ama galiba biz o işi biraz abartmışız zamanında. Reklam-Pazarlama departmanımız durması gereken yeri bilememiş..." sözleriyle de samimi itiraflarda bulundu 
 
"Özellikle bu Iphone işine girdikten sonra gördük ki bu bağlılık belli bir noktayı aşınca maalesef aşırı beklentileri de beraberinde getiriyor. Müşteri bekliyor ki bu alet hayatını değiştirsin. İş ortamında, arkadaş çevresinde  kral olsun. Boyu uzasın, göbeği erisin, kızlar teklif etsin. Tabii ağır ruh hastası olan bir küçük bir azınlık hariç pek çoğu direkt olarak böyle söylemiyorlar ama Iphone'undan bahsederkenki o ürkütücü heyecanından, onu satın alır almaz facebook ve benzeri sosyal platformlarda yazdığı, "sonunda iphone :))))" tarzı mesajlardan anlıyorsunuz bunu. Hani allah korusun bir gün şirketi kapatmaya karar versek olacakları düşünmek bile istemiyorum... Başta benimki olmak üzere çok kan dökülür gibi geliyor..."