Sabah Dolar Alıp Akşam Satarak Son 1 Ayda 160.000 TL Gelir Elde Eden Genç Başarısının Sırrını Açıkladı: ''Recep Tayyip Erdoğan'' Son dönemde yaptığı başarılı döviz alım satımlarıyla tüm finans piyasasında dikkatleri üzerine çeken Basri Kurtuluş (32), başarısının arkasında yatan formülü nihayet açıkladı. Cumhurbaşkanı Recep Tayyip Erdoğan’ın konuşma yapacağı günün sabahında dolar alıp, akşam satarak bir ayda toplam 160.000 TL gelir elde ettiğini söyleyen usta yatırımcı, kaybetmenin imkansız olduğu bu yeni sistemin detaylarını da kamuoyu ile paylaştı… Finans piyasasının dinamiklerine uzun zamandır kafa yorduğunu söyleyen Basri Kurtuluş, yaklaşık 7 senedir kolay kazandıran bu formülü bulmak için çaba sarf ettiğini ifade etti. “Yıllarımı borsayı, döviz piyasalarını ve altın fiyatlarını inceleyerek geçirdim. Grafikler başında sabahladım. Kitaplar okudum ama olmadı… Ne yaptıysam olmadı, o dönem çok paralar kaybettim” sözleriyle zamanında çok başarısızlar yaşadığını itiraf eden Kurtuluş, yılmadan araştırmalarına devam ettiğini belirtti. Piyasanın kurt ismi, bugünlere nasıl geldiğiniyse şu sözlerle aktardı: “Hiç pes etmedim. Basri, bu işin illa bir formülü olmalı. Kazanan nasıl kazanıyor? Diye kendime telkinde bulundum… Son olarak bir hissenin üç aylık seyrinin integralini alırken televizyonda Sayın Cumhurbaşkanı’nın konuşmaya başladığını görünce kafamda bir ışık yandı" Artık en deneyimsiz yatırımcının bile hiç çaba sarf etmeden yüzbinlerce lira kazanabileceğini müjdeleyen genç, 'eşşeğe anlatsan o bile anlar' şeklinde nitelendirdiği formülün detaylarını da paylaştı.  “Çok basit arkadaşlar. Cumhurbaşkanından önce uyanacaksın. Kimi zaman kahvaltı falan veriyor birilerine o zaman piyasa erken karışıyor çünkü. Heh, uyandın mı? Hemen cumhurbaskanligi.gov.tr'den günlük programa bakıyoruz. Muhtarlar toplantısı, ihracatçılar kongresi, efendime söyliyim okul aile birliği kermesine katılıyorsa gidiyoruz tüm malvarlığımızla Dolar'a giriyoruz” sözleriyle mucize formülü özetleyen Kurtuluş, Cumhurbaşkanı’nın Bakanlar Kurulu'nu topladığı günlerde ve piyasanın kapalı olduğu haftasonunda ise TL’nin ya da gecelik reponun daha güvenli bir liman olduğunun altını çizdi. Bu sırada Cumhurbaşkanı’nın birazdan halka hitap edeceğini öğrenen Kurtuluş, acil durumlar için hazır bulundurduğu 45 bin lirayı dolara çevirdikten sonra konuşmasına devam etti. “Ehehe arada böyle küçük süprizler de yapıyor Sayın Cumhurbaşkanımız, neyse erken haber aldım Allah'tan kaybım yok” diyen Basri Kurtuluş, geleneksel yatırım yöntemleri hakkında da görüşlerini bildirdi. “Ev alayım seneye satar para kazanırım, yok vadede durayım, bilmemne yapayım, hiiç bunlara gerek yok şu dakikadan sonra arkadaşlar” diyen genç yatırımcı, Cumhurbaşkanı’nın programını sıkı takip ederek bir evin bir yılda getireceği ortalama kazancın yeni yöntem ile bir günde elde edilebileceğinin altını çizdi. Son olarak “Hadi bu da benden size güzellik olsun, sermaye yaparsınız keranacılar” diyerek kendisini dinleyen basın mensuplarına 1’er dolarlık banknotlardan oluşan 4 balya fırlatan genç, daha sonra bugün çok yorulduğunu ve bir müddet dinlenmek istediğini belirterek istirahate çekildi.