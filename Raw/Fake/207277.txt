Kitap Dostlarının Uğrak Yeri, Beyoğlu'nun Tarihi Maviş Sahaf’ı, Artık Sadece KPSS Kitabı Sattığını Bir Türlü Anlatamıyor  Yarım asra yakındır Beyoğlu Sahaflar Çarşısı'nda hizmet vermekte olan Maviş Sahaf'ın sahibi Özkan Bolefe, bu sabah düzenlediği basın toplantısıyla yaklaşık 10 yıldır sadece KPSS kitabı sattığını kamuoyuna bir kez daha hatırlatma ihtiyacı duydu. Bir dönem piyasada zor bulunan, baskısı çoktan tükenmiş eski kitapları alıp sattığını doğrulayan Bolefe, "ta o zamandan kalan bir edebiyat aşığı namımımız var evet ama neticede ben de esnaf adamım. Baktım 2. el ders, sınav kitabı işinde daha çok para var o yöne doğru kaydım" derken, halen dükkanına sararmış yapraklar ve küf kokan kitaplar arasında nostaljik bir tad almak için gelen kitlenin durumu bir türlü kabullenemediğinden şikayet etti. Sahaflar Çarşısı'nın sevilen simalarından, gençlerin "Özkan Abi"si Özkan Bolefe, yıllardır dükkanına gelerek bir tür ‘Maviş Sahaf Tayfası’ oluşturan kitleyi artık maddi manevi taşıyamayacak noktaya geldiğini ifade etti. “Nerde bir saçı sakalı karışmış var, nerde bir batik etekli, pipolu var soluğu benim dükkanımda alıyor. Çoğu hiçbir şey almadan öyle dolanıyor, kitap soran da Tanpınar'ın bilmemnesinin 1953 baskısı var mı onu soruyor. Hayır göz var izan var. Sen de görüyorsun, dükkan silme KPSS Soru Bankalarıyla, TOEFL kitaplarıyla dolu işte. Daha ne Tanpınar'ı soruyosun bana artık?” sözleriyle yaşadığı sıkıntıları basın mensuplarıyla paylaştı. Sahaf kavramına çok fazla anlam yüklendiğini ifade eden Bolefe, mekanın müdavimlerine şöyle seslendi: “Sadece ben değil, pasajdaki diğer arkadaşlar da durumdan şikayetçi. Neticede 2. el kitap alıp satan insanlarız biz. Bir dönem edebiyat kitapları revaçtaydı onları satıyorduk, şimdi de sınav kitapları satıyoruz işte. Bulaşık makinesi kullanma kılavuzuna rağbet olsa yarın da onu satmaya başlarız. Biliyorum 'sahaf gezdim' demek kulağa hoş geliyor ama anlayın artık. Ne ben kitap kurdu, yaşlı bilgeyim ne de burası edebiyat mabedi. KPSS'ye girmeyecekseniz boşuna dükkanı meşgul etmeyin..." Bolefe, “Ayakları kesilsin diye susuyorum, sohbete girmiyorum bu defa da 'karizmatik Özkan' oluyorum. Kim bilir neler yaşadı, neler gördü, aklı şu an nerelerde Özkan oluyorum. Günlük gelirimi, giderimi, biriken Bağkur borcumu tuttuğum ajandayı gizli şiir defterim sanan gerizekalılar var” derken, bu gidişata son vermek için köklü değişikliklere gideceğini ifade etti. "Anladım ki yaşlı adamda at kuyruğu saç ve tütün sarısı sakal-bıyık adeta hevesli genç paratoneri işlevi görüyor. Onları bi kesince alttan çıkacak DSİ emeklisi Özkan tipine bakalım hangi biri gelecek?” diyen Bolefe, işe ilk olarak saçını sakalını kesmekle başlayacağını açıkladı. Tecrübeli sahaf, mekanın sevimli kedisi “Bukowski”yi de havalar ısınır ısınmaz Büyükada'ya salacağını belirtirken, "Kediye de tuttular o serserinin adını verdiler. Yazdığı kitaptan ne hayır gördüm ki kedisinden göreyim? Bugüne kadar sattığım Bukowski, bu hayvanın süt masrafını çıkarmaz." ifadelerine yer verdi. Dükkanın adını da en kısa zamanda değiştireceğini ve şu an için "Rota: KPSS Kitabevi" ismi üzerinde durduğunu kaydeden Bolefe, "Vaayy Özkan Baba! Bir çayını içmeye geldik..." diyerek sahafa doğru yaklaşmakta olan 3 kişilik grubu 2011 - KPSS Konu Anlatımlı Matematik Soru Bankası ciltleri fırlatarak savuşturdu.