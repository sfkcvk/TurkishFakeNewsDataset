İçişleri Bakanlığı, Son 24 Saatlik Bilançoyu Açıkladı: 7 Darbe Girişimi, 3 Büyük Tuzak, 2 Çirkin Oyun... İçişleri Bakanlığı son 24 saat içindeki hükümeti devirmeye yönelik girişimleri bu akşam düzenlenen bir basın toplantısıyla paylaştı. Toplantıda gazetecilerin karşısına geçen bakanlık müsteşarı Oktay Hereke, geride bıraktığımız 24 saat içinde hükümete yönelik net 7 darbe girişimi, 3 büyük tuzak ve 2 adet çirkin oyunun güvenlik güçleri ve dikkatli vatandaşlar sayesinde tespit edildiğini belirterek tamamınının boşa çıkarıldığını müjdeledi.  Bakanlık tarafından bir süredir rutin olarak düzenlenen "Hükümetimize karşı iç-dış tuzaklar ve darbe girişimleri raporu" başlıklı toplantıların 8.si için bu öğlen saatlerinde kameraların karşısına geçen müsteşar Oktay Hereke, darbe girişimlerinin geçtiğimiz haftaya göre %8 oranında artarak günlük 8.4 ortalamasına eriştiğini ifade etti. Hava sıcaklığının mevsim normallerinin üzerinde seyretmesi nedeniyle bir takım iç ve dış mihrakların hafta sonunu da boş geçmediğini belirten Hereke, başarıyla bertaraf edilen girişimleri ise gerçekleştirdiği sunumla kamuoyuna aktardı.  Türkiye'nin vesayet rejiminden son anda kurtulduğu anlardan öne çıkan bazıları ise şöyle: - Malatya'da Kürt kökenli kız arkadaşı Gülşah Sereli(24)'den ayrılmak isteyen Egemen Yavaş(29), son anda çevredeki vatandaşların dikkati sayesinde engellendi. Emniyetteki ilk sorgusunda, çözüm sürecini sabote etmek suretiyle hükümeti devirmeye çalıştığını itiraf eden Yavaş, 3 ay içinde nikah sözü vermesinin ardından denetimli olarak serbest bırakıldı. - Sırf Türkiye'nin imajı kirlensin diye Google'da düzenli olarak "hayvan pornosu" şeklinde arama yaptığı tespit edilen Onur Bilgin(16), Samsun Emniyeti Bilişim Suçları Dairesi'nin 2 aylık teknik takibi sonucu ele geçirildi. İlk sorgusunda suçunu itiraf eden Bilgin, Google istatistiklerini etkileyerek Türkiye'yi dünyaya karşı zor duruma düşürmek yoluyla hükümeti devirme planını ise büyük bir soğukkanlılıkla anlattı. - Fatih Sultan Mehmet Köprüsü Anadolu Yakası girişinde hararet yaptığı gerekçesiyle aracını durduran Selin Korkut (33), trafiğin 1 saat kadar felç olmasına neden oldu. Korkut'un, aracın bakımını zamanında yaptırmayıp trafiği tıkayarak halkı isyana teşvik etmek suretiyle hükümeti devirme teşebbüsü, son anda olay yerine gelen çekici sayesinde engellendi. - Alman vatandaşı oldukları belirlenen Reneta Bauer (62) ve Michael Bauer (67) çifti, Sultanahmet'te bir halı satıcısıyla giriştikleri pazarlıkta 8000 Euro bedel biçilen halıya 2500 Euro teklif ederken etkisiz hale getirildiler. Halı satıcısı tarafından kafalarına dev hesap makinesi fırlatılmak suretiyle yapılan ilk müdahalenin ardından yabancılar şubesine götürülen Alman turistler, döviz rezervlerini azaltmak suretiyle ekonomiye darbe vurarak hükümeti devirmeye teşebbüs nedeniyle sınır dışı edildiler. - Iğdır'da tek partili dönemden bu yana yaşayan 3 kişinin olduğu haberi kentte kısa süreli paniğe neden oldu. Kendi aralarında örgütlenen duyarllı vatandaşlar, merkez huzurevinden aldıkları yaşlıları biraz hırpaladıktan sonra emniyet müdürlüğüne teslim ettiler. Hükümeti devirmeye yönelik girişimler tüm hızıyla sürerken, Başbakan Erdoğan da akşam saatlerinde katıldığı bir açılış töreninin ardından basın mensuplarının konuyla ilgili sorularını yanıtladı. Bir soru üzerine, Türkiye'nin 10 yılda 1 darbe yapılan bir ülke olmaktan çıkıp bugün artık günde ortalama 10-12 darbe girişimi üretebilen bir noktaya geldiğini ifade eden Erdoğan, "Bizim dönemimizden önce yalnızca askerler darbe yapabiliyordu. Yalnızca belli zümrelerin tekelindeydi o iş. Peki biz ne yaptık? Bunu herkese açtık. Bugün artık benim başı örtülü bacım da yeri geliyor darbe yapabiliyor. Türküyle, Kürdüyle, Lazıyla Çerkeziyle herkes bu imkandan faydalanabiliyor. Çok şükür bunu gerçekleştirmek bize nasip oldu" sözleriyle de Türkiye'nin sivilleşme yönünde kat ettiği aşamaya dikkat çekti. Önümüzdeki 10 yılda Anadolu'nun en ücra köyüne kadar bu hizmeti götürmeyi hedefleklerini belirten Erdoğan, az önce o soruyu soran gazetecinin kimin maşası olduğunu da önümüzdeki günlerde açıklayacağını belirterek basın mensuplarına hoş bir sürpriz yaptı.