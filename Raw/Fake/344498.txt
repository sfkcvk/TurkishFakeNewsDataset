Bayburt Valisi, Şüpheli Gördüğü Bir Vatandaşı Mancınıkla Gümüşhane'ye Fırlattı.. Dün açıklanan yeni Cumhurbaşkanlığı Kararnamelerinin yankıları sürerken, valilere tanınan geniş yetkiler büyük tartışma konusu oldu. Bu yetkilerden belkide en dikkat çekeni "Valilerin şüpheli gördüğü kişiyi şehirden atma yetkisi" olurken, kararname açıklanır açıklanmaz Bayburt Valisinin talimatıyla Aygır Gölü kenarına dev bir mancınık sistemi kuruldu. Bayburt Valiliği, vatandaşı şehirden fırlatmadan önce bir tören düzenlerken, törene Bayburt Valisi Ali Hamza Pehlivan, Bayburt Küçükşehir Belediye Başkanı, Ak Parti Bayburt Milletvekili, İl Emniyet Müdürü, Halkbank Bayburt Şube Müdürü, Bayburt Lisesi Müdürü ile şehrin ileri gelenleri ve  vatandaşlar katıldı. Bando takımının çaldığı marşlar ile başlayan tören, bir öğrencinin okuduğu "Bayburt" şiiri ile devam etti. Bayburt Şiiri okunurken, dinleyenlerin gözyaşlarını tutamadığı görüldü. Konuşma yapmak için kürsüye davet edilen Vali Pehlivan, konuşmasına toplantıya katılanlara tek tek teşekkür ederek başladı. Vatandaşların tamamını ismen tanıdığı görülen Vali, sözlerine Bayburt'un çok da şanlı olmayan tarihini hatırlatarak devam etti. 30 saniyede Bayburt'un tarihini iki cümleye sığdıran Vali Pehlivan, Bayburt'un 1989'da Gümüşhane'den ayrılarak il olduğunu, o günden beri de il kalmaya çalıştıklarını ifade etti. Konuşması sık sık alkışlarla kesilen Vali, vatandaşları "Her dediğimi alkışlamayın" şeklinde uyardıktan sonra konuşmasına devam etti. Oldukça heyecanlı olduğu görülen Valinin bir an önce vatandaş atma törenine geçmek istediği söylemesiyle tören alanına doğru geçildi.  Mancınık önünde kurban kesilip, dualar okunduktan sonra görevliler tarafından Gümüşhane'ye doğru çevrilen mancınığın yayları son kez kontrol edilip gerdirildi. Vali Pehlivan'ın uzun süredir şüphelendiği M.P. (52) yine görevliler tarafından mancınığa güzelce yerleştirildi. Oldukça heyecanlı olduğu görülen şüphelinin "Sayın Valim, bu böyle değildir. Bakın bir yanlışlık olmalı" diyerek gözyaşı dökmeye başlaması törene katılanları duygulandırırken, baltayı eline alan Vali "Hadi Bismillah" diyerek mancınığın gerilen ipini tek hamlede kesti. M.P.'nin alkışlarla gölü aşarak Gümüşhane topraklarına düştüğü görülürken, gölün diğer tarafında hazır bekletilen Gümüşhane'ye bağlı sağlık ekipleri yaralı vatandaşa ilk müdahaleyi yaptı.