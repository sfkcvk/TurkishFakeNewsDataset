Tüm Israrlara Rağmen Varlık Fonu Yönetim Kurulu Başkanlığı Görevi İçin Kendisine Teklif Ettiği Maaşı Almayı Reddeden Cumhurbaşkanı Erdoğan: ''Maaş bi şekilde halledilir... Ben onu kafaya takmayayım... O iş bende...'' Dün sürpriz bir şekilde Varlık Fonu'nun Yönetim Kurulu Başkanlığı'na atanan Cumhurbaşkanı Erdoğan, bu sabah apar topar "Varlık Fonu Yönetimi Tanışma Toplantısı"nda üyelerle bir araya geldi. Damadı Berat Albayrak'ın da Varlık Fonu yönetiminde yer aldığını görünce şaşıran Cumhurbaşkanı Erdoğan, tepkisini "Tesadüfün böylesi" şeklinde dile getirdi.  Uzun süreden sonra tanışma toplantısında bir araya gelen Erdoğan ve Albayrak, bir süre sohbet imkanı bulup hasret giderdi. Diğer üyelerle de tek tek tanışan ve başarı dileyen Erdoğan, "Arkadaşlar yeni görevimizin hepimiz için hayırlı olmasını diliyorum. Ülkenin en önemli kurumlarından birinin başına seçildik. Bize güvenenleri utandırmamak adına, elimizden gelenin en iyisini yapmak önceliğimiz olmalı. Şahsen ben bana güvenenleri utandırmayacağım, siz de size güvenenleri utandırmayın. Aslında ikisi de aynı şey" şeklinde konuştu.  Varlık Fonu Başkanı Erdoğan'ın açılış konuşmasının ardından ilk yönetim kurulu toplantısına geçildi. Erdoğan tarafından ilk olarak maaş konusu masaya yatırıldı. Üyelerin her birine maaş beklentilerini soran Erdoğan, "800 Bin dolar, 600 Bin euro, 1 Milyon 300 Bin pound" gibi cevaplar alınca hayli sinirlendi. "İnin biraz inin. Ulan zaten yarınız bakan, öteki yarınız bişey başkanı, inin, inin" diye ısrar ederek pazarlığa girişti. Rıfat Hisarcıklıoğlu'nun "Valla kurtarmaz başkanım, benim talebim net 500 bin dolar" şeklinde verdiği cevaba esprili bir dille "Ne yapıcaksın sen 500 bin doları Rıfat? Turşusunu mu kuracaksın" diyerek tepki gösterdi.    Üyelerin maaş konusundaki çekincelerini anlayışla karşıladığını belirten Erdoğan "Maaş konusunu kafaya takmayın arkadaşlar. Bir şekilde halledilir o. En kötü asgari ücret üzerinden gösterip, aradaki fark elden de alınabilir. Hem böylelikle vergi ve sigorta primi de ödememiş oluruz" diyerek maaş konusunda üyelere güvence verdi. Ardından varlık fonunun gündemdeki diğer konusu olan "Vergi ve Sigorta Prim Gelirlerinde Sebebi Tespit Edilemeyen Azalma" başlığına geçildi.