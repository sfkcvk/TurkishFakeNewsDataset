Seferberlik İlan Eden THY Yönetimi, Toplam 1000 Saatin Üzerinde Uçuş Tecrübesi Olan Yolcularını Görev Başına Çağırıyor THY personelinin, grev hakkını ellerinden alan yasa tasarısına karşı başlattıkları iş yavaşlatma eylemi nedeniyle dün çok sayıda uçuş iptal edilirken, şirketin internet sitesi de henüz belirlenemeyen bir nedenle servis dışı kaldı. Gelişmeler üzerine acilen toplanan THY yönetimi, ilk olarak eyleme destek veren personele işten çıkarıldıklarını belirten SMS'ler yollarken, oluşan personel açığını kapamak üzere 1000 saat ve üzeri uçuş tecrübesi olan yolcularına da yine SMS vasıtasıyla sefer görev emri yolladı.
 
"Geçen sene tanıtıma önem verelim, şirketimizin adını dünyaya duyuralım diye uğraşırken maalesef ipin ucu bir yerlerde kaçmış. Aman yeni uçak çıkmış hemen alalım, Barcelona'sıydı Manchaster'ıydı Euroleague'ydi ne varsa sponsor olalım derken sene sonunda bi baktık 1 milyar lira içerdeyiz. Şu an açık konuşmak gerekirse el elde baş başta oturuyoruz. Sorsanız işten çıkınca Havaş'a binecek para yok cepte. Bu arada aklıma gelmişken Allah o Guardiola'nın da bin türlü belasını versin, eşek yüküyle para saydığımız takımı finale bile çıkaramadı..."
 
 
Genderli, gelinen noktada THY'nin özellikle eski yolcularına önemli görevler düştüğünü vurgulayarak, şöyle devam etti:
 
"1000 saat az değil değerli arkadaşlar, yolcu olarak dahi uçsanız mutlaka birşeyler kapmışsınızdır. Gelin bu tecrübenizi ülkeniz adına faydalı bir işe çevirin. Biz de sizi gideceğiniz yere kadar bedavaya taşıyalım. Hem siz kazanın hem Türkiye kazansın. Aslında bize bıraksalar sıfır kabin memuru, sıfır teknik elemanla yine uçururuz bu uçakları ama uluslararası bir takım kurallar falan var. Yok uçuş güvenliğiymiş de bilmemneymiş. Zaten bu ara eksik personelle uçuyoruz diye laf edip duruyorlar. Sırf şunların sesi kesilsin diye rica ediyoruz..."