70 Klasörlük İddianameyle Birlikte İyice Karmaşık Bir Hale Gelen Şike Soruşturması, Telegol Ekibine Zor Günler Yaşatıyor Bugüne kadar şike soruşturmasını "Kesin yapmışlardır, yapmayan mı var?", "İşin içinde başka işler dönüyor", "Aziz Başkan'ı bitirmek için bunlar hep" ekseninde tartışarak iyi kötü idare eden futbolseverler, geçtiğimiz günlerde açıklanan iddianame nedeniyle sıkıntılı günler yaşıyorlar. Mecliste hazırlanan şike yasası ve Cumhurbaşkanı'nın vetosunun ardından 70 klasörlük iddianameyle birlikte soruşturmanın iyice karmaşık hale gelmesinden yakınan vatandaşlar, konunun en kısa zamanda Telegol programında tartışılabilecek seviyeye inmesini beklerlerken, Telegol cephesinden gelen açıklamalar ise ekip olarak çok zor günler geçirdikleri yönünde.

 

Türk futbol camiası, 3 Temmuz'dan bu yana Türkiye'nin gündemine oturan şike soruşturmasındaki gelişmeleri halen tam olarak anlayamamanın sıkıntısını yaşıyor. Daha önce "Penaltı mı değil mi", "Top çizgiyi geçti mi geçmedi mi", "Hangi hakemin hangi takıma garezi var", "O hoca işi ne kadar biliyor"  tartışmalarına, PFDK ve Tahkim Kurulu ile ilgili polemiklere rahatlıkla dahil olan ve hiç sıkılmadan sabaha kadar bu konular hakkında ahkam kesebilen futbolseverler, şike soruşturmasının can sıkıcı bir şekilde teferruatlı hale gelmesinden şikayetçi.
 
 

Neyin ne olduğu hakkında en ufak bir fikirleri olmadan artık daha fazla konuşmak istemediklerini dile getiren binlerce taraftar çaresiz bir şekilde medyadan yardım beklerken, vatandaş yorumlarından öne çıkanlar ise şu şekilde:

 

  Hukuk mukuk tamam da bi yere kadar yani. Ben müşterimle iki laf edemedikten sonra ne anladım o işten? Hükümet bunu bu şekilde sürdürürse çok oy kaybeder... Veya federasyon... Ya da kulüpler birliği mi? Hangisi sürdürüyorsa bunu bu şekilde işte...
 
  Valla ben en son Şekip Mosturoğlu mu ne öyle bir isim hatırlıyorum, ondan sonrasını takip edemedim artık. Kim olduğunu da hala bilmiyorum kendisinin... Konu açıldığında "şike şike şampiyon" esprisi yaparak idare ediyorum şimdilik...
 
  Olay ilk patladığında bizim Fenerli arkadaşlarla dalga geçicez diye çok sevinmiştim, bir süre de geçtim gerçi ama şimdi işin ucu kime dokunuyor, kim karlı kim zararlı tam bilemediğimden susmayı tercih ediyorum. Elimizde şike gibi büyük nimet var ama konuşamıyoruz. Gerçekten yazık...

 

Olayları aydınlatmak için vatandaşların kendilerine yoğun ilgi göstermesine teşekkür eden Telegol cephesinde ise şu günlerde sessizlik hakim. Programının sunucusu Serhat Ulueren, ekip olarak başta hevesle işledikleri şike konusunun maalesef "Hakem verse bir şey diyemezsin" seviyesini aştığını belirterek, "Yine de elimizden geldiğince meseleye kafa patlatmaya çalışıyoruz. 'Tabii kesin konuşmadan önce iddianameyi görmek gerekir' diyerek bugüne kadar iyi kötü bir şekilde idare ettik ancak şimdi bakıyoruz, hala bir şey anlayabilmiş değiliz..." ifadelerine yer verdi. 

 

Şike davasına dek, "Federasyon şu hakemi niye o maça verdi", "Bunun nesi ofsayt", "Bilmemkimin transferinde kim araya girdi" diye saatlerce goygoy yaparak bitirdikleri programın şu an tamamen tıkanma noktasına geldiğini itiraf eden Ulueren, "Konuşsak ne biz ne söylediğimizi biliyoruz, ne de seyirci anlıyor. Konuşmasak o hiç olmaz. Önümüze ansiklopedi gibi iddianameler yığıldı, hepsi de hukuk diliyle yazılmış, 3 sayfa okuyup sıkılıyoruz. Biz de ne yapacağımızı şaşırdık..." diyerek şöyle devam etti:

 

"Erman Hoca, az biraz anlasa konuyu bir şekilde kabzımallığa falan bağlayacak ama mahkemeye hakaret olacak diye tırsıyor. Adam da haklı şimdi bir şey diyemiyorsun. Gökmen Abi de işte... kendince bir çaba gösteriyor ama yani onun da durumu ortada... Yine en azimlimiz Ziya abi çıktı. Kaç yaşında adam, üç gündür odasından çıkmadan fosforlu kalemle altını çize çize iddianameye çalışıyor. Bu süreçte sürmenaj olmazsa ondan bir umudumuz var...".

 

Son olarak, federasyonun şike soruşturmasını kahvede berberde tartışılabilecek bir düzeye çekecek bir çalışma yapmaması durumunda bundan en çok Türk futbolunun zarar göreceğini belirten Ulueren, "Zaten maçları pek kimsenin izlediği yoktu, şimdi işin arka planını da tartışamaycaksak, ağız tadıyla bir polemik yapamayacaksak insanları bu spora bağlayacak hiçbir şey kalmaz. Açık söylüyorum yakında su topu gibi, badminton bir şey olur futbol..." sözleriyle federasyonu acil önlemler almaya çağırdı.