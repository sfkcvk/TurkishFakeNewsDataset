Düğünlerde Havaya 1 Dolar Yerine 5 TL Atılmasını Öngören Yasa Tasarısı Mecliste... ABD’nin Türkiye’ye yaptırım uygulama kararı ve doların beş lirayı geçerek yeni rekorlar kırmasının, düğün organizasyonlarına yansıması olumlu yönde oldu. Düğünlerde oynayanların üstüne para atılması işleminin dolar yerine TL bazında yapılmasını öngören tasarı mecliste kabul edildi. Washington yönetimine karşı Türk kamuoyunda giderek yükselen tepkiler üzerine meclise sunulan tasarının görüşülmesi sırasında, zaman zaman tansiyon yükseldi. İktidar partisi adına yapılan konuşmalarda, “Türkiye’nin artık dolara muhtaç bir ülke olmadığı, ekonomide total hacmi büyük rakamlara ulaşan düğünlerde para saçma işinin TL bazında yapılmasının ABD’ye ders olacağı, yeni uygulama sayesinde dolara talebin düşeceği, böylece TL’nin değerinin hızla artacağı ve refah düzeyinin hissedilir derecede yükseleceği” ifade edildi. Muhalefet milletvekilleri ise “asıl marifetin, refahın dolara talebin düşmesi sayesinde değil, TL’ye talebin artması sayesinde yükseltilmesi olduğu” gerekçesiyle tasarıya karşı çıktı. Tasarı, iktidar ve MHP milletvekillerinin oylarıyla meclisten geçti. Uzmanlar, daha önce düğün sahipleri ve davetlilerin düğünlerde saçmak üzere piyasadan yaptıkları toplu alımlarda en düşük değerli kağıt para olan bir dolarlık banknotlar toplamak zorunda kaldığını, bunun da doların TL karşısında değerinin artmasını tetiklediğini hatırlatıyorlar. Yeni uygulamada oynayanların üstüne beş liralık banknot saçılmasının vatandaşı da rahatlatacağına dikkati çeken uzmanlar, uygulamanın kamuoyunda tepki görmesinin beklenmediğini kaydediyorlar.