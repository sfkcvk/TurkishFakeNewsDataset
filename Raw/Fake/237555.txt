Sömestr Tatilinde Annesinin Bulduğu Kısmetlerle Uğraşmamak İçin Eşçinsel Olduğunu Söyleyen Ezgi Baramir'e Şok: ''Hatay'da doktor, çok hanım bir kız...'' Sömestr tatilini geçirmek için geçtiğimiz hafta başında memleketi Sinop'a giden Ankara Üniversitesi Edebiyat Fakültesi son sınıf öğrencisi Ezgi Baramir, art arda bulunan taliplerle uğraşmamak için yaptığı "Ben eşcinselim, erkeklerden hoşlanmıyorum" açıklamasından da beklediği sonucu alamadı. Ailesinin kısa bir süre afalladıktan sonra duruma çok hızlı adapte olduğunu belirten Baramir "2 gün oldu işte söyleyeli. Dün biraz rahat ettim, bugün annem elinde bir resimle gelip eltisinin komşusunun Hatay'da doktorluk yapan kızından bahsetmeye başladı..." sözleriyle içinde bulunduğu çaresizliğe dikkat çekti.  Ailesinin yanına geçtiğimiz salı günü geldiğini belirten talihsiz genç kız, son sınıfta olmasının da etkisiyle daha eve ayak basar basmaz "Eee naaptın? Yok mu daha biri?" sorularıyla karşılaştığını, durumun bir süre sonra çekilmez hale geldiğini ifade etti.  "Başta bir kere 'yok' demiş bulundum. Gerçi 'var' desem o da ayrı bir dert. Bu sefer dönene kadar onun sorgusu sürecek, bir de nasılsa benim bulduğumu beğenmeyip yine birilerini getirecekler karşıma. Nitekim yok yanıtıyla birlikte günde ortalama 4-5 tane herifin CV'sini önüme yığmaya başladılar. Bilmemkimin eniştesinin ataması yapılmış öğretmen oğlu, ötekinin iş arkadaşının bankacı oğlu, kabzımal oğlu, polis oğlu, ezcacı oğlu... Maşallah hepsi okumuş, hepsi çok efendi, hepsinin ailesi temiz. Ne dediysem vazgeçiremedim..." diyen Baramir, son sınıfa gelen herkesin birileriyle sözlenmesi gibi bir zorunluluk bulunmadığını ailesine bir türlü anlatamamaktan yakındı. Baramir, en son 2 gün önce yengesi eski komşularının halasının Erzurum'da kuyumcu olan oğlunu ballandıra ballandıra anlatırken artık dayanamadığını ve "yaa siz ne anlatıyorsunuz. Lezbiyenim ben, eşcinselim. İşim olmaz erkekle falan" diye bağırdığını belirtti. O sırada yaşanan 3 dakikalık ölüm sessizliğini eve geldiğinden beri geçirdiği en huzurlu anlar olarak nitelendiren genç kız, sonrasında yaşananları ise şöyle anlattı: 
  
"Annem, yengemler falan o gün boyunca yeni bir kısmetle karşıma dikilmediler. Bir yandan biraz ağır mı oldu, annem acaba şok mu geçiriyor, alıştıra alıştıra mı söyleseydim, babama inme iner mi falan diye endişelenmiyor değildim ama halimden genel olarak memnundum. Sonunda bitmişti neticede. Huzura ermiştim. Yani öyle sanıyordum. Meğer yanılmışım. Sonradan anladım ki yeni hedef kitleye göre veri tabanlarını güncelliyorlarmış. Allah kahretsin..." Genç kızın annesi Meral Baramir ise konuyla ilgili olarak yaptığı açıklamada, ne olursa olsun önceliklerinin kızlarını baş göz etmek olduğunu vurgulayarak geri kalan ayrıntıları gerekirse daha sonra düşüneceklerini ifade etti. Eltisinin komşusunun şu an Hatay Merkez'de doktorluk yapan ve TUS'a hazırlanan kızını kendisinin ve eşinin çok beğendiklerini ve ailelerine layık bulduklarını da sözlerine ekleyen azimli anne, "Hayır bir git tanış di mi? Kafana uymazsa yine söyle bize. Hemen 'öff anne yaa'. diye kestirip atmak da nedir? Başımıza kalacak bu gidişle..." sözleriyle de kızına sitem etti.  Haber yayına hazırlandığı sırada Baramir ailesinin evinde tartışmalar devam ederken, İzmir'in Urla ilçesinde sınıf öğretmenliği yaptığı öğrenilen eli yüzü düzgün bir kısmetle ilgili olarak iki taraf arasında uzlaşma sağlanma ihtimali bulunduğu da son olarak gelen bilgiler arasında.