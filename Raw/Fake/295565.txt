Bir Süredir Kapitalizm Eleştirilerini Sürdüren Ali Koç, Ağzındaki Baklayı Çıkardı: 'Ya çok parası olunca da insanın canı sıkılıyor' G-20 zirvesindeki kapitalizm karşıtı çıkışıyla çok konuşulan Ali Koç bugün de sisteme yönelik eleştirilerini sürdürdü. İnsanın çok parası olunca biraz amaçsız kaldığını itiraf eden başarılı iş adamı, "Ayıptır söylemesi ama can sıkıntısından ne yapacağımı bilmiyorum… Devrim falan mı yapsak ya?" çağrısında bulundu. Koç Holding’in her ay düzenlediği Basın Buluşması’nda içini döken Ali Koç konuşmasına çok parası olduğunu vurgulayarak başladı. “Yani arkadaşlar, öyle böyle değil. Çok param var. İnsanın canını sıkacak kadar çok” diyen yakışıklı CEO, tam bir meblağ verip kimsenin moralini bozmak istemediğinin altını çizdi. Holding patronu, bu koşullarda kendisini motive edecek bir meşgale bulmakta zorlandığını da eklerken, ruh halini “Biraz Fenerbahçe falan oyalıyo işte ama oooff… Günde 1 Van Persie alacak kadar bahşiş bırakıyorum. Bunaldım artık” sözleriyle özetledi. İnsanın maddi olarak bir derdi olmayınca, öyle her şeyin düşünüldüğü gibi olmadığını iddia eden Ali Koç, sıkıntıdan yaptığı kimi şeyleri de kamuoyuyla paylaştı. Koç’un kendini oyalamaya listesinde; Fiat fabrikalarına gidip sıfır araba koklamak, baloncuklu ambalaj içlerini patlatmak ve Arçelik çamaşır makinesi servis elemanı kılığında evlere sızarak rezistanstan kireç kazımak gibi başlıklar dikkat çekti. Depresif işadamı “Buyurun işte, bir insanı bu hale getiren kapitalizm batsın, bitsin zaten..." demesinin ardındansa gözyaşlarını tutamadı. Açıklamalarının devamında cebinden 100 Dolar çıkartarak gözyaşlarını silen Koç, sümkürüp buruşturduğu banknotu çöpe doğru fırlattı. Gazetecilerin çöp kutusuna doğru ansızın saldırıp birbirine girmesine anlam veremeyen Koç, "Ah işte, şu heyecan bende de olsa keşke. Ne kadar da mutlusunuz" derken, sözlerini şu şekilde noktaladı: "Ne güzel hepinizin bir amacı var. Ne hedefliyim ben şimdi? Zengin olmayı mı? Dur bakalım kapitalizmi yıkabilirsek belki bizim servet dağıtılır, herkes eşit seviyeye gelir. Ben ordan tekrardan başlar zengin olurum. Bir heyecan olur en azından. İnşallah bir an önce devrimi yapabilirsek... Çünkü çok sıkıldım ya... Anlatamam yani..."