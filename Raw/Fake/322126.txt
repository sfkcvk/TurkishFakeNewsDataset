Green Card Çekilişini Kazanan Fatih Öztunç(28) Havaya Çabuk Girdi: ‘‘Abi Trump gitse kim gelecek? Clinton’da liderlik vasfı yok bi kere...’’ Green Card çekiliş sonuçlarının Türkiye saatiyle bugün 19:00’da ilan edilmesiyle birlikte ABD’de oturma ve çalışma hakkı kazananlar kutlamalara başladı. Aradan geçen sayılı dakikalara rağmen kendisini tam bir ABD vatandaşı gibi hissetmeye başladığını kaydeden Fatih Öztunç (28) havaya en hızlı girenlerden biri oldu. İstanbul Bakırköy’de özel bir firmada muhasebe sorumlusu olarak çalışan Fatih Öztunç, bu akşam iş çıkışında aldığı haberle birlikte yeni bir hayata ilk adımını attı. ABD’de oturma ve çalışma izni sağlayan Green Card’ı çekilişle kazandığını öğrenen Öztunç, verdiği ilk demeçte ABD için adeta ‘hazırım’ dedi. Talihli genç, "Yani yönetimde bazı sıkıntılar var ama ben şahsen Başkan'dan memnunum. Hem Trump gitse kim gelecek abi? Clinton’da liderlik vasfı yok bi kere. ” sözleriyle gideceği ülkenin dinamiklerine ne denli hakim olduğunu da gözler önüne serdi. Bugünden itibaren gidiş için hazırlıklara başlayacağını da açıklayan Fatih Öztunç açıklamalarını şöyle sürdürdü: “Yaa tamam Trump'ın da yanlışları var ama bu Obama döneminde falan önüne geleni Amerika'ya aldılar, durumu görüyorsunuz. Teröristi iti kopuğu doldu hep ülkeye. 11 Eylül'ün acısı hala içimizde taze. O yüzden ben Başkan'ın Ortadoğu ülkelerine vize yasağını da doğru buluyorum. Ne işi var abi Suriyeli'nin Iraklı'nın Afgan'ın bizim ülkemizde? Herkes gitsin kendi ülkesinde yaşasın. Dünya lideri dediğin böyle olur, yumruğunu vurdu mu taa Çin'den gelir sesi. Gerçi Trump'ı çekemeyen medya habire çamur atıp duruyor ama reis Alimallah bunlara pabuç bırakacak adam değil. O hainlere de tek bir sözüm var: Kudurun!” Açıklamalarının ardından gideceği eyaleti seçmek üzere müsaade isteyen Fatih Öztunç, kendisi gibi artık Green Card sahibi olan diğer şanslı isimleri de tebrik etti. Bakırköy’de bunlar yaşanırken, Türkiye’nin geri kalanından yansıyan kimi olaylarsa şöyle oldu:  Çekiliş sonuçlarını ilk elden öğrenmek için ABD Büyükelçiliği önünde toplanan yaklaşık 250 kişilik grup “Ya ben öylesine başvurdum, çıksa da gitmicem” demesinin ardından kazandığını öğrenen bir kişiyi Kızılay’a kadar kovaladı.  Son 9 yıldır başvurmasına rağmen bu sene de kazanamadığını öğrenen Baran Yunusbel (32) gönüllü olarak Kuzey Kore Ordusu’na katılma talebini açıkladı. Yunusbel, başkent Pyongyang’dan gelecek habere göre komando olarak da yazılabileceğini ekledi.  Trabzonlular, şehirde Green Card kazanan 2 kişiyi Türk bayrakları ve Mehter Marşı ile havalimanından uğurlamalarının ardından durumu idrak ettiler: “Lan??”  Green Card çekiliş sonuç ekranında ‘Çankırı’ çıkan 4 şanslı isim, en azından Yozgat’tan çıkabilecekleri için kutlamalara başladı.  Green Card kazandığını Facebook’ta paylaşan Burak Cantık (26) dördü eski sevgilisi, biri erkek olmak üzere toplam sekiz kişiden evlilik teklifi aldı.  Türkiye’den Green Card kazanan en yaşlı isim olan Nurettin Lapseki’ye (78) gittiği devlet hastanesinde durum anlatılmaya çalışılıyor: “Amca o yeşil kart değil bu ya… Ohooo…”