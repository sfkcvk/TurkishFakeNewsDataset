Hükümet Sözcüsü, OHAL'in Süresiyle İlgili Soruları Yanıtladı: ''Bunları devlete doldurmak 14 senemizi aldığına göre oradan hesaplayın işte...'' Bakanlar Kurulu sonrası düzenlenen basın toplantısında OHAL'in 3 ay daha uzatılacağını açıklayan Hükümet Sözcüsü Numan Kurtulmuş, daha sonra gazetecilerin sorularını yanıtladı. Kurtulmuş, OHAL'in tahminen kaç kere daha uzatılacağıyla ilgili bir soruyu "Arkadaşlar bu kadar adamı devlete yerleştirmemiz yaklaşık 14 sene sürdü, oradan siz hesaplayın işte..." şeklinde yanıtlayarak net bir tarih vermekten kaçındı. Bugün toplanan Bakanlar Kurulu'nun ardından, kurulda alınan kararları açıklamak üzere mikrofonların başına geçen Hükümet Sözcüsü Numar Kurtulmuş, OHAL'in 19 Ekim'de 3 ay daha uzatılacağını ifade etti. Kurtulmuş'un açıklaması sürpriz olmazken, toplantının soru-cevap bölümü ise hayli renkli geçti. Kurtulmuş, kamuoyunda en çok merak edilen konulardan biri olan OHAL'in kaç kez daha uzatılacağı ve toplamda ne kadar süreceğiyle ilgili bir soruya şöyle yanıt verdi:  "İlk OHAL'de oynanmamış kayıp zaman vardı arkadaşlar... Eheheh... 4. hakeme bakıyorum... Evet bir 90 gün daha işaret ediyor... Ehe heh... Böyle esprili yaklaşalım bu tip olaylara lütfen. Ülke olarak biraz da gülmeye ihtiyacımız var. Neyse arkadaşlar, şaka bir yana dile kolay 14 sene. Son bi iki seneyi saymadık diyelim yine en az 10-12 sene boyunca bunları devletin çeşitli kurumlarına yerleştirdikten sonra hükümetimizin 3 ayda hepsini temizlemesi siz de takdir edersiniz ki mümkün değil. Matematiğe aykırı bi defa. Şimdi önümüzde bi 3 ay daha var ama sanmıyorum ki o da yeterli olsun. Hadi bunları işe alırken göstermelik sınavlar, mülakatlar falan yapıldı, onlar biraz zaman aldı desek yine nerden baksanız çıkarıken de bunun yazısını yollaması, açığa alması falan derken muhtemelen 14 yıldan biraz daha kısa sürer ama tam bir süre vermeyi de şu aşamada uygun bulmuyorum. Siz kendiniz hesaplayın işte tahmini bi şeyler..." Kurtulmuş, ayrıca OHAL süresinin çok da önemli olmadığını ve vatandaşların buna fazla takılmamaları gerektiğini de sözlerine ekleyerek "Ben anlamıyorum ne acelemiz var? Ülkenin durumu belli arkadaşlar. Rica ediyorum kimse sanki OHAL'den önce İsviçre'de yaşıyormuş da öyle çok özgürmüş falan gibi havalara girmesin" ifadelerine yer verdi. Son olarak OHAL'in ekonomiyi ve özellikle yabancı yatırımcıyı nasıl etkileyeceği ile ilgili bir soruyu ise gülerek yanıtlayan Kurtulmuş, "Eheheh ya onların daha bi şeyden etkileneceği mi kalmış? OHAL'e gelene kadar yani... Neyse..." sözleriyle basın toplantısına son verdi.