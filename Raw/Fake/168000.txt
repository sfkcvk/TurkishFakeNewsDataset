Ankara'yı Geleceğin Şehri Yapmak İsteyen Melih Gökçek, Tüm Şehri Alüminyum Folyo İle Kaplamaya Hazırlanıyor Ankara'yı sırasıyla, kongre merkezi, eğitim merkezi, turizm merkezi, tıp merkezi, bilişim merkezi ve sinema merkezi yapma konusunda geliştirdiği dev Seymen Kedileri, dev heykeller, dev saat kuleleri, dev alt geçit ve dev üst geçit projeleriyle adından söz ettiren Büyükşehir Belediye Başkanı Melih Gökçek, şimdi de geleceğin Ankara'sını yaratmak için düğmeye bastı.  
 
Haftasonu, AK Parti Genel Merkezi’nde düzenlenen ”Yerel Yönetimler Danışma Toplantısı”nda söz alan Gökçek "Sizlerde filmlerde görmüşsünüzdür, gelecekte bu binalar olsun, insanlar olsun komple bir alüminyum folyoya bürünmüş haldeler. Demek ki bir bildikleri var bu adamların, dünya bu yöne doğru gidiyor" sözleriyle kentin geleceğini şekillendirecek olan yeni projesi hakkında bilgilendirmelerde bulundu. 
 
Açıklamada ayrıca, alüminyum folyonun koruyucu etkisi sayesinde şehrin uzun yıllar ilk günkü tazeliğinde muhafaza edileceğinin de altı çizilirken, aynı şekilde sağlanacak izolasyonun da Ankaralılar'ın yakıt harcamalarında ciddi manada tasarrufa gitmelerine imkan sağlayacağı ifade edildi.
  
"Robot kediler şeklinde bir şey düşünüyorum. Uçan dev robot kediler! 5 tanesi bir araya gelip dev bir seymen oluşturuyorlar. Seymenin ışın kılıcı da var. Ayrıca kediler de araba şekline girebiliyor. Onu da bir filmde görmüştüm. Çizgi film de olabilir emin değilim. Neyse yani, geleceğin Ankara'sına çok yakışacak bir simge yaratacağımızdan kimsenin kuşkusu olmasın..."