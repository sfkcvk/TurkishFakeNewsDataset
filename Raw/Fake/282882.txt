Kuşluk Mahallesi Davulcusu Necip Tez, Ramazan Boyunca Davul Çalmaması Karşılığında 30 Bin Lira'ya Evet Dedi Beşiktaş’ın Kuşluk Mahallesi’nde Ramazan Davulcusu olarak görev yapan Necip Tez, sıkı pazarlıkların ardından 30 Bin lira karşılığında Ramazan'ın geri kalanında davul çalmamaya ikna edildi. ‘’Rahat bi 50 Bin ateşlemeleri lazımdı aslında ama iyi tarafıma denk geldiler. Bu işin ederi 30 Bin değil” diyen tecrübeli davulcu, mahalleye parayı denkleştirmesi için 1 hafta süre tanıdı… Birbirinden çirkin manileri ve dan dun çaldığı davulu ile 8 senedir Beşiktaş, Kuşluk Mahallesi sakinlerinin kabusu olan Ramazan Davulcusu Necip Tez’de nihayet mutlu sona ulaşıldı. Tecrübeli davulcu, Ramazan boyunca bir daha mahallede ve 1 kilometrekare civarında davul çalmaması karşılığında 30 bin lira + 5 ramazan kolisi karşılığında ikna edildi.  Anlaşmayı “Pazarlıklar sıkı geçti, önce bi 20 bin falan dediler ama yanlarında bi 5 dakika kadar davul çalıp mani söyleyince, teklif ettikleri paranın çok az olduğunu kendileri de anladılar. İki taraf da taviz verince orta noktayı bulduk...” sözleriyle doğrulayan Tez, içi kan ağlasa da bu ramazan bir geleneği devam ettiremeyeceği için de çok üzgün olduğunu ifade etti. Normalde de çok fazla içmediyse gecenin 4’ünde zaten pek davul çalmadığını, ama kimsenin bunun için kendisine para teklif etmediğini söyleyen tecrübeli davulcu, 11 Ayın Sultanı'nın gerçekten tam bir bereket ayı olduğuna dikkat çekerken, Kuşluk mahallesi ile yaptığı sözleşmenin detaylarını da basınla paylaştı. Tez, 5 adet Ramazan kolisini peşin aldığını, 30 Bin TL'yi denkleştirmeleri içinse mahalle halkına 7 gün süre verdiğini- belirtirken,“Halden anlayan birisiyim, böyle bir süre istediler, ben de tamam dedim. Ama 7 günü 1 dakika geçsin, asılırım o tokmağa, basarım maniyi haberleri olsun” sözleriyle de mahalleliye gözdağı vermeyi ihmal etmedi.