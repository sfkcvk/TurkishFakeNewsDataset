Bölgenin Kültürel Dokusuna Uygun Olarak ''Yeni Saç Ektirmiş Arabın 4. Günü'' Konseptiyle Tekrar Düzenlenen Taksim Meydanı'na İstanbullular'dan Tam Not... Uzun bir süredir düz beton haliyle eleştirilere konu olan Taksim Meydanı'nında İstanbul Büyükşehir Belediyesi tarafından yapılan peyzaj düzenlemesi vatandaşlardan tam not aldı. Bölgenin kültürel dokusuna uygun olarak 'Yeni Saç Ektirmiş Arabın 4. Günü' konseptiyle yapılan düzenleme, aynı zamanda uzun bir süredir Taksim'in tek turistik ziyaretçisi olma özelliği taşıyan yeni saç ektirmiş Araplar'a da minnet borcunun bir ifadesi niteliğinde.  Konuyla ilgili olarak basına konuşan İBB Başkanı Mevlüt Uysal, beton bloklar içine konulan lalelerin düzenli aralıklarla serpiştirilmesi yöntemiyle yapılan yeni peyzaj düzenlemesinin, sunulan alternatifler içinde Taksim'in doğal ve kültürel dokusunu en iyi şekilde yansıtan proje olduğunu dile getirdi. Saç ekiminin ardından 4. günde çıkan yeni saç öbeklerinin aynı zamanda umudu ve yaşamın yeniden başlamasını simgelediğini de vurgulayan Uysal, "Bu anlamda da hem içinde bulunduğumuz bahar aylarına hem de milletimizin yeniden dirilişine gönderme yapan güzel bir çalışma oldu" sözleriyle projenin simgesel önemine dikkat çekti.  İBB Başkanı, görüntünün estetik açıdan biraz sorunlu olduğu yönündeki eleştirilere ise "E zaten saç ekiminden sonra yeni çıkan saçlar da çok estetik değil. O zaman kimse saç ektirmesin, herkes kel dolaşsın. Öyle şey olur mu?" sözleriyle yanıt verdi. Biraz sabredilirse meydandaki lalelerin 3-4 ay gibi bir sürede eski gür ve sağlıklı görünümüne kavuşacağını belirten Uysal, inanmayanların daha evvel saç ektirmiş Arap turistlere sorabileceğini de sözlerine ekledi.