AKP'de Binali Yıldırım İsminin Öne Çıkmasına Erdoğan'dan Tepki: ''Ya düşük profil dediysek o kadar da değil...'' Olağanüstü kongre öncesi AKP içerisindeki temayül yoklamalarında Binali Yıldırım isminin ön plana çıkması, Ak Saray’da hareketli saatlerin yaşanmasına neden oldu. Erdoğan'ın gelişmeler hakkında “Yok Mehmet Metiner! Düşük profil dedik evet fakat bakınız değerli arkadaşlar, bu kadarını da demedik” dediği öğrenilirken, ikinci kez başbakanlık kriziyle karşı karşıya kalan partililer tedirgin... 22 Mayıs'ta yeni genel başkanını seçecek olan AKP'de yapılan temayül yoklamalarında Binali Yıldırım isminin ağırlık kazanması devletin zirvesinde sert rüzgarlar estiriyor. Danışmanlarıyla yaptığı toplantıda Binali Yıldırım ismini öğrenir öğrenmez, “Arkadaşlar, yapmayın, etmeyin. 'Düşük profilli' derken yani gene de iyi kötü bir profili olan bir arkadaş olsa iyi olur...” diyen Erdoğan'ın, "Acaba teşkilata yanlış bir mesaj mı verdik?" endişesi taşıdığı iddia edildi.  Yakın çevresine “Ya ben hani Davutoğlu profesör ya, bu seferkinin illa profesör olmasına gerek yok manasında söylemiştim düşük profili. Binali de tabii değerli bir arkadaşımız ama şimdi 'bilişime fazla kafayı takmıycan' diyen bi arkadaşla da bu işler nasıl olacak bilmiyorum. Bunun bi iki tık üstü yok muydu yahu?” sözleriyle dert yandığı öğrenilen Erdoğan, iddialara göre Binali Yıldırım'ın Başbakanlık ihtimali hakkında şu sözleri sarf etti: "Bakınız biz ne dedik, düşük profilli dedik. Profilsiz gibi bir söz katiyen benim ağzımdan çıkış değildir. Ancak buna rağmen bugün oylamalardan ortaya çıktığı iddia edilen sonuca bakıyoruz... Böyle bir rezalet olabilir mi ya? Binali'yi severim, yanlış anlaşılmasın ama seçilecek kişi Başbakan olacak değerli arkadaşlarım. Başbakan da her ne kadar ben pek sıcak bakmasam da yeri geliyor yurt dışına çıkıyor, Amerika'ya gidip Beyaz Saray'la toplantı falan yapıyor. Benim tanıdığım Binali'nin arkasından daha uçaktayken 'bir İngiliz, bir Amerikalı bir de Binali' diye fıkra çıkar. Bakınız Yıldırım Akbulut örneği hala zihinlerde taze. Bu millete bu zulümü bir kez daha yaşatırsak bunun vebalini ödeyemeyiz..." AK Parti'deki genel başkanlık bilmecesiyle ilgili olarak Beştepe'den gelen bilgiler bu yönde olurken, 22 Mayıs tarihinin yaklaşmasıyla birlikte teşkilattaki kafa karışıklığı ise sürüyor. Partiye yakın kaynaklar, temayül yoklamalarında Binali Yıldırım isminin öne çıkmasıyla ilgili olarak şu an herkesin birbirini suçladığını iddia ederlerken, adının açıklanmasını istemeyen üst düzey bir AK Partili ise krizle ilgili şu yorumlarda bulundu:  "Teşkilat içerisindeki temayül yoklamasında ilk 3 turda üst üste Recep Tayyip Erdoğan ismi çıkınca mecburen arkadaşlarımızı toplayıp uyarmak durumunda kaldık. Üstüne basa basa 'Bakın o olmaz arkadaşlar. O Cumhurbaşkanı. Bize şimdi onun yanında esamesi okunmayacak düşük profilli biri gerekiyor. Yani şöyle söyleyelim, partinin üst kademelerinde en son Başbakan olması gereken kimler varsa onları düşünün, içlerinden birini seçin işte' dedik. Sanırım o noktada bir sıkıntı yaşandı. Yanlış bir tarif vermiş de olabiliriz ama şimdi tam doğru tarifi ne, nasıl birini arıyoruz açıkcası onu da pek bilen yok aramızda. Keşke bizi böyle uğraştıracağına sayın Cumhurbaşkanı direkt aklındaki ismi yazıp verseydi bize. Neyse hayırlısı artık"