3 Yıldır ‘‘Askerden sonra evleniriz ya’’ Sözleriyle Sevgilisini Oyalayan Alpberk Karan(30) Ziraat Bankası Çıkışında Kıstırıldığı Ara Sokakta Nişanlandı Başbakan Ahmet Davutoğlu’nun bugünkü grup toplantısında bedelli askerlik müjdesini vermesi bir anda Türkiye gündeminin tepesine oturdu. 1987 ve öncesi doğumlular müthiş bir coşkuyla haberi kutlarken, bedelliyi kılpayı kaçıranlardaysa zamanlama hatası yapan ebeveynlerine karşı müthiş bir öfke hakimdi. Yurt genelinde bankalarda bedelli kredisi için kuyruklar oluştu. Ankara’da Ziraat Bankası Bahçelievler Şubesi çıkışında sevgilisinin ağabeyleri tarafından kıstırılan Alpberk Karan ise yeni bedelli döneminde dünya evine girmeye en çok yaklaşan ismi oldu. Bedelli haberini alır almaz çalıştığı kamu kurumundan izin alarak soluğu bankada alan Alpberk Karan, 18.000 TL kredi için başvuru yapmasının ardından büyük bir mutlulukla şubeden ayrıldı. Görgü tanıklarının ifadesine göre kapıdan çıkar çıkmaz etrafını saran 7 kişilik grubun ara sokağa sürüklediği Karan, tüm kurtulma çabalarına karşın sevgilisi Mehtap Denizli (30) ve ailesinin düzenlediği nişan töreninden kaçamadı. Yüzüklerin takılmasının ardından basın mensuplarına açıklamalarda bulunan çiçeği burnunda damat adayının, olayın şokunu henüz atlatamadığı görüldü. Son 3 yıldır, kız arkadaşı Mehtap Denizli’nin tüm evlilik hayallerini “Ya askerlik var”, “Balböceğim şu askerlik bi hallolsun da”, “Bedelli çıkarsa Kabak’a yerleşicez bütün gün yoga yapıcaz tavşanım söz ama önce bedelli çıksın” gibi sebeplerle geri çevirdiğini belirten Alpberk Karan bugün yaşananları ise şu sözlerle aktardı: “Sabah bedelli haberini aldığımdaki o coşku, o sevinç, o mutluluk… İşte maalesef insan o hislere kendini çok kaptırıp bir an boş bulunabiliyor. Banka çıkışında biraz daha temkinli olsam, biraz daha seri olsam aradan fıyabilirmişim aslında. Uyanamadım ben orda duruma… Birden takımı giydirdiler, yüzüğü taktılar… Başbakanımıza çok teşekkür ederim tabi, Allah razı olsun da. Böyle ani vermeseydi haberi en azından ona göre bir plan yapılırdı, bir strateji kurulurdu… Buradan benim durumumda olan tüm tertiplerime sesleniyorum, krediye internetten başvurun…” Sokakta yapılan nişan töreni ile gençlerin mutlu birlikteliklerine nihayet resmi bir damga vurmayı başaran Mehtap Denizli’nin ailesinde ise sevinç hakimdi. Alpberk Karan’ı sık sık “Hadi damat bugün senin en mutlu günün” sözleriyle halaya kaldıran gruptan müstakbel kayınbirader Tufan Denizli, son 3 senenin en huzurlu gününü yaşadıklarını kaydetti. “Kızkardeşimle işte bu çocuk birbirlerini görmüş, anlaşmış, sevmiş. Sonuçta bize abi olarak bir şey demek düşmez. Biz yalnızca kardeşimiz için bu en mutlu günde taşımacılık yapmış olduk. Nedir? İşte damadı bankadan çıkınca aldık, bizim oraların ‘Damat dizinde dizi dizi sopa’ oyunu vardır yöresel, biraz direnince onu oynadık falan. Tam bir nişan coşkusu oldu velhasıl” diyen Tufan Denizli, geleneklerine uygun bir nişan yaptıkları için gururlu olduklarını da sözlerine ekledi. Bedellinin ilanıyla birlikte mutlu birlikteliklerini taçlandıran Alpberk Karan – Mehtap Denizli çiftinin nişan törenlerinin yanısıra tüm Türkiye’den ajanslara çeşitli haberler de düşmekte gecikmedi. Şu ana dek yurt genelinde yaşanan bedelli dalgasından öne çıkan olaylar şöyle; - 1 Ocak 1988 doğumlu Berke Kara, annesini 7 yerinden bıçakladı… - Bir önceki bedelli için 30 bin TL ödeyen İsmail Kızıl, Facebook profilini siyah kurdele yaptıktan sonra dekontu arkadaşları ile paylaştı. - Bedelli için internet üzerinde bugüne dek binlerce organizasyon ve kampanyaya imza atmış Şerif Faysal, haberi aldığı usta birliği Tokat İl Jandarma Komutanlığı’nda fenalaşarak revire kaldırıldı... - Doç Dr. İlhami Buyurgan bu sabah saatlerinde akademi hayatına son noktayı koydu... - 2 günle kaçırdığı bedelli askerlik fırsatından faydalanabilmek için kayıtlarını yok etmek amacıyla doğduğu hastaneyi kundaklayan Fatih Erkan, 7 yılla yargılanacak… - 18 bin lirası olmayan asker adayları, “Vicdani ret... Nedir? Ne değildir?” konferansında bir araya geldi. - Erkan Sevinçoğlu haberi alır almaz, Gezi döneminde sosyal medyaya yüklediği fotoğrafları kaldırdı. Sevinçoğlu’nun AK Parti ve Ahmet Davutoğlu'na duyduğu sempati tarihin en yüksek seviyesine yükseldi.