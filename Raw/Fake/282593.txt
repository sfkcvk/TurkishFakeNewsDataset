Bodrum'da 7 Liraya Lahmacun Satan Beach, İlgisizlikten Kapanma Noktasına Geldi... Bodrum’da ‘Enfes deniz, makul fiyat’ parolasıyla hizmete giren Royal Beach Club ilgisizlikten batma noktasına geldi. Lahmacunun 7 liradan satışa sunulduğu işletmeye ‘’Böyle beach mi olur ya?’’ diyerek kimse uğramazken; işletme sahibi Onur Bilgin ikram olarak ayran sunulduğunu utancından henüz kimseye söyleyebilmiş değil. Royal Beach’in adeta sinek avlar durumda olmasına bir anlam veremediğini söyleyen işletme sahibi Onur Bilgin,  içinde bulundukları acı durumu “Hayır yani yerimiz falan da şahane… Değme beach’e taş çıkarır ama buyrun bütün şezlonglar boş” sözleriyle özetledi. Girişe koydukları fiyat tabelasına bakanın ufak bir tiksinme yaşadıktan sonra içeri girmekten vazgeçtiğini söyleyen Bilgin, konuşmasına şu sözlerle devam etti: 
 
“Hasbelkader bakmadan gelen oluyor da elektrik, su masrafını falan çıkarıyoruz yine de. Geçen adam geldi 3 lahmacun, 1 ayran istedi; hesap için verdiği 200 liranın üstünü almamak için yapmadığını bırakmadı. Burdan denize atladı, hızlı da yüzüyor… Hoş dubalara doğru bi yakalar gibi oldum ama naptı, etti gözden kayboldu bir şekilde” Beach’in hizmete girmesi için şimdiye kadar 2 milyon lira masraf yaptığını söyleyen Bilgin, ısrarla sürdürdüğü fiyat politikası yüzünden 25 senelik kariyerinde ilk defa bu kadar başarısız olduğunu itiraf etti. Civar işletmeler tarafından kendisine yapılan muamelenin de çok ağır geldiğini söyleyen talihsiz girişimci; “Geçen diğer beach'ler aralarında para toplayıp 100 bin lira bağışta bulundu. ‘Hayır yani ihtiyaçtan değil, insanlar kendisini gerizekalı gibi hissetmesin diye bu fiyatlar’ dediysem de dinletemedim” ifadelerini kullandı. 'Olsun olsun, sen genç işletmesin, cebinde bulunsun lazım olur' telkinleri eşliğinde para çantasının zorla kolunun altına sıkıştırıldığını söyleyen Bilgin, bu işin bütün ilçenin planlı bir biçimde kendisine yaptığı bir eşek şakası olması için de her gece yatmadan dua ettiğini itiraf etti. Kimsenin gelip gitmemesi ve işletmenin içinde bulunduğu zor durumun bütün Bodrum’un diline düşmüş olduğunu söyleyen Bilgin, ‘’Abi benden daha zor durumdasın belli ki, Ramazan ayındayız bak, Allah rızası için kabul et’’ diyerek kendisine gelen Suriyeli mültecileri geri çevirmekten yorulduğunu da aktardı. Ucuz fiyat politikasının yüzünden yardım amaçlı Yunanistan’dan paket yaptırmaya gelenler olduğunu ve bunlara hiç gerek olmadığını söyleyen Bilgin, o sırada gazetecilerin kendi arasında para topladığını fark edince de attığı sinirli kahkahalar eşliğinde denize atlayarak gözden kayboldu…