AK Parti, Muhalif Gazetelere Kadar Sızan FETÖ’nün 14 Yıldır Parti'ye Bir Kişi Bile Sokamamasını Kutluyor... Ülkedeki tüm gruplara hatta kendilerine muhalif olan gruplara dahi sızan FETÖ adlı örgütün iktidar partisine 14 yıldır bir tane adam sokamaması üzerine bir kutlama gerçekleştiren Ak Parti İl Başkanları, kutlama sonrası basına açıklama yaptı. Grup adına konuşan Tokat İl Başkanı Kamil Çuhadarcı, ''Gördüğünüz gibi bizde yanlış olmaz. Örgüt sağdan sola herkese sızmış ama bizde bunu başaramamış. Var mı bir tane gözaltı? Var mı bir tane görevden alma? Hamdolsun ki yok” sözleriyle yaşadığı gururu dile getirdi. 
 
 Basın toplantısında örgüte muhalif gazetelerin yazarlarının ve akademisyenlerin dahi FETÖ kapsamında gözaltına alınmasını değerlendiren Çuhadarcı, “Ya bak o ters psikoloji. Suçlu olmasa bu suçunu kapatmak için bağırıp çağırmaz. Bizim partimizden zamanında FETÖ elebaşını övenler, elini eteğini öpenler olmuş olabilir… Onların amacı, elebaşını yumuşatıp hataya zorlamak. Fasülye iyi pişsin diye bir gün önceden ıslamak gibi düşünün” ifadelerine yer verdi. “Partimizde o adamı övenler vatan hizmeti yapmışlardır. İşi kıvama getirmişler. Yüze gülüp güven kazanıp sonra kıstırmışlardır. Asıl sövenlere bakacaksın. Belli ki bir çıkarı var ki dışarıya karşı sövüyor di mi? En yakınlarımız da mesela eve misafir geldiğinde öyle yapmaz mı bize?” diye sözlerine devam etti. 
 
 Partilerinde bir tane dahi örgüt sempatizanı olmadığını vurgulayan Çuhadarcı, daha sonra il başkanlarını tek tek kürsüye çağırıp “Sen FETÖ’cü müsün” diye sordu. Tüm il başkanlarının “Hayır değilim” cevabını vermesiyle törende coşku doruğa çıkarken, Çankırı İl Başkanı Erşan Kayıkçıl'ın duraksayıp “hayır” yanıtını biraz geç vermesi ise kısa süreli bir gerginliğe neden oldu. Basın mensuplarına "Ya bu arkadaşın yapısı böyle. Biraz ağır. Adını da sorsan ona bile düşünüp yanıt verir" diye Çuhadarcı, iddiasını kanıtlamak için Çankırı İl Başkanı'na adını sormayı da ihmal etmedi. Kayıkçıl'ın 5 saniye kadar düşündükten sonra "Erşan" yanıtını vermesiyle moraller tekrar yerine gelirken, tüm Türkiye’den bu örgütü kazıyacaklarını tekrar dile getiren Çuhadarcı, “Ya bu kadar keriz olunmaz. İnsan işe alırken, muhabbet ederken bile bir bakar bu adam neci diye. Dibinize kadar girmiş ya. Yuh artık!” sözlerinin ardından parti teşkilatıyla birlikte halay çekerek uzaklaştı.