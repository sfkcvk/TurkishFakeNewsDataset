Çocukları Yüzünden Pepee İzlemek Zorunda Kalan Aileler Dayanışma Gecesi, İstanbul Nişantaşı'nda Gerçekleştirildi Evdeki çocuk yüzünden Pepee'ye maruz kalan aileler 1. dayanışma toplantısı, dün İstanbul Nişantaşı’nda gerçekleştirildi. Halk arasında "mecburi Pepee bağımlılığı sendromu" olarak da bilinen toplumsal yaraya ilişkin deneyimlerin açık yüreklilikle masaya yatırıldığı gece, birçok ailenin de durumlarını ilk kez itiraf etmelerine vesile olurken, “Pepee Seyreden Ebeveynler Dayanışma ve Yardımlaşma Derneği”nin kurulması konusunda da mutabakata varıldı.  
 
İstanbul Nişantaşı'nda bulunan Göksoy Kişisel Gelişim ve Terapi Enstitüsü’nde dün akşam bir araya gelen Pepee bağımlıları, Türkiye’de bir ilke imza attı. Evdeki çocuk oyalansın diye onunla birlikte izlemeye başladıkları Pepee serisi yüzünden hayatları kararan katılımcılar, kapalı kapılar ardında yaşadıklarını ilk kez toplum önünde paylaşma şansı buldular. 
 

Grubun bir araya gelmesinde önemli rol oynayan organizasyon sorumlusu Onur Mertenek (33), Pepee bağımlılığını aşmak isteyenlerin öncelikle bu sorunla yüzleşmelerinin önemine dikkat çekti. “İsmim Onur Mertenek… Ben bir Pepee bağımlısıyım” diyerek sözlerine başlayan Mertenek, “Önceleri hepiniz gibi ben de çocuk oyalansın diye, onun izlemesi için açıyordum. Başında dururken ‘Aa bak oğlum Pepee ne diyor, aa bak koyun seviyor, aha davul çalıyor’ diye diye farkında olmadan ben de takip etmeye başladım. Çocuk yokken bile o minik iblisi seyrettiğimi fark ettiğimde ise artık her şey için çok geçti. Virüs kanıma girmişti...” sözleriyle kişisel deneyimini aktardı.

 

Pepee izledikçe hem kendisinde hem eşinde önemli değişiklikler gerçekleştiğini kaydeden Mertenek, “Önce evdeki köpeğimizi atıp sitenin bahçesinde koyun beslemeye başladık. Sonra haftada bir pizza söylenen, waffle’ı, lazanya’sı eksik olmayan o modern mutfağımız gitti. Eşim, Pepee’de ne görürse onu pişirmeye başladı, mercimekten bulgurdan kusacak hale geldik. ‘Bugün pekmez kaynattım Pepee sever’ dediği akşam artık net bir şekilde bir sorunumuz olduğunu düşünmeye başladık… O akşam birbirimize sarılarak uzun süre ağladık… 'Pepee çok üzülüyoooor' diye diye ağladık...” sözleriyle bağımlılığın ebeveyn hayatlarına olan etkilerine dikkat çekti.

 

Toplantıda söz alan Psikiyatr Dr. Sevil Gerçek, Pepee bağımlılığı sendromununun şu an tanımlanma aşamasında olduğunu belirterek, 3 bölüm Pepee izledikten sonra günlük hayatında karşılaştığı her durumla ilgili türkü yakmaya başlayan kişilerin "Pepee bağımlısı" olarak nitelendirildiğini ifade etti. “İlk başta bize bu şikayetlerle gelen hastalarımıza zeka geriliği teşhisi koyuyorduk. Ancak bugün Pepee bağımlılığını, belirtileri çok benzerlikler göstermesine rağmen zeka geriliğinden ayrı bir hastalık olarak değerlendiriyoruz..." diyen Gerçek, kişisel bir tercihten ziyade çocuklarının zorlamasıyla gelişen bir rahatsızlık olduğu için hastalığa "zorunlu Pepee bağımlılığı sendromu" adını verdiklerini söyledi. 
 
Tedavi için şu an bilinen en etkili yöntemin, terapi seanslarıyla hastaların içindeki köylü çocuğunu keşfedip onu etkisiz hale getirmek olduğunu da belirten Gerçek, ilaç ve elektroşok gibi alternatif yöntemlerle ilgili çalışmaların sürdüğünü de sözlerine ekledi. 
    
Dr. Sevil Gerçek'in konuşmasının ardından salonda bulunan ebeveynlerin tek tek Pepee bağımlısı olduklarını itiraf ettikleri toplu terapi seansına geçilirken, sorunlarını itiraf etmekte zorlanan bazı hastalar "pepeee sizi hiç sevmiyooor" şeklinde tepki göstererek toplantıyı terk ettiler. Geri kalan hastaların birbirlerinden destek almak için el ele tutuşarak devam ettikleri terapi seansı, Pepee türküleri eşliğinde halay çekilerek son buldu.