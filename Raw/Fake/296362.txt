Sevgili İçin Örülen Bir Atkı Daha İğrenç Oldu... Kız Tarafına Durum Henüz Söylenebilmiş Değil... Sevgilisine yılbaşı hediyesi olarak kendi ördüğü atkıyı hediye etmek isteyen Pelin B. (25) üç hafta süren zorlu sürecin ardından atkıyı nihayet tamamladı. ''Neresinden baksan çok kötü'' olarak tanımlanan atkı bu akşam itibariyle sahibine teslim edilirken, ortaya çıkan şeyin gerçekten tek kelimeyle berbat olduğu henüz kız tarafına söylenebilmiş değil. Atkının örülme aşamasında sürekli olarak kızını uyardığını, ama bu tip şeylerin direkt olarak da söylenemediğini dile getiren anne Nilüfer B., ne yaptıysa kızını vazgeçiremediğini itiraf etti. Acılı anne, “Kızım git bak o kadar uğraşacağına hazır al, boşver dedim, yarın öbürgün nasıl olsa ayrılacaksın kim bilcek hiç uğraşma dedim ama işte genç, heves etmiş… Anlamadı...” sözleriyle felaketin göz göre göre geldiğini kaydetti. Baba Mustafa B. ise atkının o ilk halini gördükten sonra her gün daha fazla harçlık vererek hazır giyime teşvik ettiğini ama yine de kızının o şeyi örmekten vazgeçmediğini dile getirdi. Pelin’in en yakın arkadaşı Ceren İzsu da, durumu Pelin'e açıklayamayanlar arasındaydı. "Valla ne yalan söyliyim bişicik diyemedim. Biliyorum, benim yüzüne karşı haykırmam lazımdı iğrenç bir şey bu diye ama yapamıyor insan işte…” diyen talihsiz arkadaş, Pelin’in şu an kendini dünyanın en yetenekli örgücüsü sanıyor olmasında ve ortaya çıkan o saçma şeyde kendi payı olduğunu da itiraf etti. Konu hakkında  bir açıklama da TÜİK Sosyal İstatistikler Daire Başkanlığı'ndan geldi. İstatistik Uzman Yardımcısı Caner Uzbilen, her kış yaklaşık 50.000 adet çok çirkin atkının erkek arkadaşlara hediye edildiğini kaydetti. "Bunlar en fazla 3 kez, o da binbir türlü rezil olma gerilimi yaşanarak erkekler tarafından takılıyor ve ardından bir daha kullanılmıyor” diyen Uzbilen, Sanayi Bakanlığı’ndan elde ettiği diğer verileri de basınla paylaştı: 
 
- Bu saçmasapan şeyler için her sene 25000 kilo yün, pamuk çöpe gidiyor. - Atkı nasıl örülür diye yapılan aramaların, aile içinde büyüklere telefonla danışmaların yıllık maliyeti, harcanan elektrik de dahil olmak üzere 1 milyon dolar civarında. - Berbat atkılar örmek için yapılan toplam harcamalarla Türkiye’deki bütün erkeklere 2 kere atkı alınabiliyor.