Dünya Mutluluk Sıralamasında 5 Sıra Daha Gerileyen Türkiye, Akdeniz'deki Mülteci Teknesinin Hemen Ardından 74. Oldu... Birleşmiş Milletler (BM) Sürdürülebilir Kalkınma Ağı’nın hazırladığı 2018 Dünya Mutluluk Raporu’na göre geçen yıla göre beş basamak gerileyen Türkiye, Akdeniz'deki mülteci teknesinin ardından 74’üncü sırada yer aldı. Listede 1. Finlandiya olurken, ilk 3 sıra İskandinav ülkelerinden oluşuyor.  Raporda 156 ülke, ortalama yaşam süresi, sosyal destek ve yolsuzluk gibi unsurlar temel alınarak, halklarının mutluluk düzeylerine göre sıralandırmaya tabi tutuldu. Rapor 2012’den bu yana her yıl yayınlarken, bu yıl ilk kez herhangi bir ülkeyle bağlantısı olmadan Akdeniz'de başıboş dolaşan mülteci tekneleri de değerlendirmeye alındı. Listenin son sıralarında Yemen, Suriye, Ruanda gibi mültecilerin geldiği ülkeler, ilk sıralarında ise başta İskandinav ülkeleri olmak üzere aynı mültecilerin ulaşmaya çalıştığı yerler alıyor. Orta sıraların mültecilerin geçiş için kullandıkları ülkeler tarafından işgal edildiği listeye bu yıl 73. sıradan bir de mülteci teknesi girerken, geçen yıl 69. sırada yer alan Türkiye ise bu yıl teknenin hemen ardından 74. sırada yer aldı. Konuyla ilgili olarak Birleşmiş Milletler Sürdürülebilir Kalkınma Ağı Genel Sekreterliği'nden yapılan açıklamada, mülteci teknesinin sağlık, beslenme ve eğitim konularındaki eksikliklere rağmen sakinlerine sağladığı temiz deniz havası, düşük suç oranı ve en önemlisi vaat ettiği aydınlık bir gelecek ümidiyle mutluluk endeksinde 73.'lüğe layık görüldüğü belirtildi.  Açıklanan listeye Dışişleri'nin tepkisi ise sert oldu. Listeyi kötü niyetli bir algı operasyonu olarak nitelendiren Dışişleri Müsteşarı Faruk Aydoğar, değerlendirmenin eşit şartlarda yapılmadığına dikkat çekti. "Bir defa teknenin düşük nüfus gibi bir avantajı var. Kolaysa buyursunlar 80 milyon kişiyi mutlu etmeye çalışsınlar. Ayrıca onlara vize uygulayan da yok. Nereye demir atabilirlerse oraya sıvışıyorlar" diyen Aydoğar, Batılı ülkeler vize konusunda bu kadar zorluk çıkarmasa Türkiye'nin mutluluk konusunda mülteci teknesini rahatça geride bırakabileciğini ifade etti.