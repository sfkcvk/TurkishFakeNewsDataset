Dizilerdeki Yozlaşmış Aile Tipine Karşı Bakanlığın Son Umudu "Çocuklar Duymasın" Özellikle son dönem yerli dizilerde resmedilen ailelerdeki yozlaşma ve ahlaki çöküntüyle mücadele etmek için bir süredir çalışmalarını yürüten Kadın ve Aileden Sorumlu Devlet Bakanlığı, son olarak bir dönemin en çok izlenen dizilerinden "Çocuklar Duymasın"ın tekrar çekilmesi için başladığı çalışmalarda sona yaklaştı. Konuyla ilgili olarak Bakanlık'tan yapılan açıklamada, çaresizlik nedeniyle böyle bir yola gidildiği vurgulanarak, "Geleneksel aile yapımızı kurtarmak adına bu acı ilacı hep birlikte tekrar içme mecburiyetindeyiz." denildi.

 

Bu sabah erken saatlerde Bakanlık binasında düzenlenen toplantıda basının sorularını yanıtlayan Bakanlık Sözcüsü Sevil Yöneylem, Amerikan sit-com'larında başlayıp zamanla yurdumuza kadar yayılan, her fırsatta birbirinin gözünü oymaya çalışan, entrika içerisinde kalmış, ahlaksız ve ar haya bilmez aile tipini benimsetmeyi amaçlayan dizilere karşı Bakanlık olarak bugüne kadar aralıksız çalıştıklarını ifade etti. 

 

Bu projenin uzun zamandır sürmekte olan bir mücadelenin en son safhası olduğunun altını çizen Sevil Yöneylem "Aslında ilk aklımıza gelen, 'Bizimkiler' adlı diziyi yeniden çekmekti ancak maalesef oyuncu kadrosunun neredeyse tamamı ebediyete intikal ettiğinden o iş en baştan yattı. Daha sonra kısa bir süreliğine 'Mahallenin Muhtarları' gündeme geldiyse de, o diziyi de kimse ne bir daha çekmek ne de bir daha izlemek istemediğinden maalesef sonunda kala kala yine Çocuklar Duymasın'a kaldık." sözleriyle çalışmada bugüne kadar kaydedilen aşamaları özetledi. 


 

"Sırf biz de değil, Diyanet İşleri'ndeki arkadaşlarımız da bir koldan bu yolda çalışıyor. Kendi meşreplerince, ibretli ve cehennemli diziler üzerinden mücadeleye katkıda bulunuyorlar." diyerek devletin tüm kurumlarının bu işte seferber olduğunu vurgulayan Yöneylem, "Hepimizin toplam çabası bile bu ahlaki yıkımı bugüne kadar ancak biraz yavaşlatabildi. Artık son çare olarak 'Bababa! Bububu! Mutfak! Vıyvıyvıy!' gibi bir mizahtan medet umacak hale geldik. Durum o derece vahim." sözleriyle yıkımın geldiği boyutu gözler önüne serdi.

 

Toplantıda dizinin yapım ekibini temsil eden Ersin Özbükey ise, proje hakkında oldukça iyimser açıklamalarda bulundu. Konuşmasında sık sık diziden alınma esprilerle salondakilerin sinirlerini bozan Özbükey, "Açıkçası başlangıçta ekibi tam kadro olarak toplayabileceğimizden emin değildim. Zira Tamer Bey tüm mimiklerini bu dizinin geçmiş bölümlerinde harcadığından, kendisinden geriye oyunculuk namına pek bir şey kalmamıştı. Diğer bir arkadaşımız hala sağda solda elinde fısfısla dolaşıyor, bir adım ileri gitmedi. Böyle bir ruh hali içerisinde casting çalışmamıza başladık." diyerek projeye başlarken karşı karşıya kalınan zorluklara değindi
 
"Buna rağmen, teklif götürdüğümüz arkadaşlarımızın, biraz da dizi bittiğinden beri elle tutulur hiçbir yapımda rol alamadıkları ve el attıkları hiçbir işte dikiş tutturamadıkları için, teklife inanılmaz olumlu yaklaşmaları bizi oldukça rahatlattı." diyerek konuşmasına devam eden Özbükey, "Özellikle 'Havuç' rolündeki arkadaşımızın UFO reklam setinden koşarak bir gelişi vardı ki bizim bile gözlerimiz yaşardı. İki günde bir set dolusu adam topladık, üçüncü günde ilk bölümün montajını yapıyorduk, öyle diyeyim size." sözleriyle ekibin yakalamış olduğu sinerjiye dikkat çekti.
 
Birkaç hafta içerisinde çekimleri tamamlanacak olan dizinin, tekrarları ile birlikte önümüzdeki 5 yıl boyunca 8 ulusal, 17 yerel kanalda evlerimize misafir olması bekleniyor.