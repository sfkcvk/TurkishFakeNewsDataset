Dev Ortaklık: Gerektiğinde İsrail Tarafından Boykot Edilebilecek İlk Türk Ürünü, İsrail - Türkiye Ortaklığıyla Gebze'de Üretilecek... Gazze'de yaşanan insanlık trajedisine tepki olarak başlatılan İsrail menşeli ürünlerin boykotu sosyal medyada tüm şiddetiyle sürerken, karşılık olarak Türk ürünlerini boykot etme kararı alan İsrail cephesindense ilk somut adım bugün geldi. Piyasada boykot edilecek yeterli sayıda Türk malı ürün bulunmaması nedeniyle harekete geçen İsrail Ticaret Bakanlığı, Türkiye ile ortak geliştirilecek ilk boykot ürününün imza töreni için bugün İstanbul'daydı.  İstanbul Gebze'de düzenlenen imza töreninde konuşan Türk ve İsrailli yetkililer, bölgede iplerin bu derece gerildiği bir dönemde her iki ülkenin işbirliğine devam etmesinin önemine dikkat çektiler. Törende ilk sözü alan İsrail Ticaret Bakan Yardımcısı Haim Yosef, Türkiye'de başlatılan boykotun ardından mütekabiliyet esası gereği kendilerinin de bir şeyleri boykot etmeleri gerektiğini belirtirken, bu aşamada yaşanan güçlükleri ise şu sözlerle anlattı:  "Açıkcası 1 hafta oluyor boykot kararını alalı ancak şu ana kadar elimizdeki listedeki ürünler şunlar: Taharet musluğu, ayran, İbrahim Tatlıses CD'leri ve Med Cezir dizisi. Evet, resmen tepki olsun diye 1 hafta İbrahim Tatlıses dinlemedik. Buradaki ticari ateşemizi arayıp sordum 'Nasıl orada hissedildi mi? Ekonomik olarak bir etkisi oldu mu?' diye. Verdiği yanıt, 'Bi durgunluk var ama onunla ilgili mi bilemiyorum efendim' oldu. Onun üzerine işte napalım nasıl yapalım derken böyle bir fikir ortaya çıktı. Ar-Ge'si teknolojisi bizden, binası işçiliği sizden. Gelin Türkiye'ye yakışır bir boykot ürününü, burada el birliğiyle üretelim. Hem sizin ekonominize bir katkısı olsun hem biz ağız tadıyla bir şeyleri boykot edelim. Herkes kazansın..." Anlaşmanın, ileride boykot edilebilecek başka ürünlerin üretileceği tesisler için de bir başlangıç olmasını dileyen Yosef, konuşmasını "Biz bi siftahı yapalım, kimbilir ileride bizim de 'Türkiye'yi boykot ediyoruz: işte Türk ürünleri' diye dağıtacak broşürlerimiz olur. Biraz da kısmet tabii bu işler..." sözleriyle bitirdi. Yosef'in ardındansa sözü, Türkiye adına anlaşmaya imza koyan Sanayi ve Ticaret Bakan yardımcısı Hayrullah Gemele aldı. Üretim için talebin İsrail tarafından geldiğini belirten Gemele, böyle bir ortamda ortak işbirliği anlaşmasının tepki çekmesinden çekindiklerini ancak İsrail tarafından gelen yanıtın kendilerini ikna ettiğini ifade etti. "Valla biz bunları uyardık. 'Şimdi hiç bu işlere girmeyelim, Bursa şeftalisi falan satalım size. Gerekiyorsa onu boykot edin. Şimdi tam mevsimidir sulu sulu güzel boykotu olur onun' dedik ama dinletemedik. Yok illa yüksek teknoloji ürünü biraz pahalı bi şey olsunmuş da, yok zaten şeftalinin bile tohumunu İsrail'den alıyormuşuz da diye tutturdular. E buyursunlar o zaman..." diyen Gemele, tesisin tüm Türkiye ve İslam dünyası için hayırlı olmasını diledi. İmzalanan ortak protokolün ardından önümüzdeki hafta Gebze Organize Sanayi Bölgesi'nde temeli atılacak olan tesisin ne üreteceğine ise zaman içinde karar verilecek. Basın mensuplarının konuyla ilgili soruları yanıtlayan Bakan Yardımcısı Haim Yosef, Türkiye tarafının binanın dış cephesini bitirmesiyle birlikte üretim için gerekli planlamaların yapılacağını belirtirken, "Yahu bu işi de size verdik ama işallah 3 gün sonra sıvası dökülmeye başlamaz ha... ehehe" esprisiyle de törende sıcak rüzgarlar estirdi.