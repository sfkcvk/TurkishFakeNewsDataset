Dışişleri Bakanı Çavuşoğlu, Türkiye'nin Yeni Ortadoğu Vizyonu Hakkında Konuştu: ''Valla biz koyverdik gitti artık...'' Ortadoğu'da sürekli değişen dengeler nedeniyle istikrarlı bir politika yürütmekte zorlanan Dışişleri Bakanlığı, olası Erdoğan-Sisi görüşmesi ve IŞİD'e karşı askeri harekata destek verilmesi ihtimali üzerine bir açıklama yaptı. Mevcut gelişmelerin, kesinlikle daha önceki politikalarla çelişmediğini savunan Dışişleri Bakanı Mevlüt Çavuşoğlu, "Daha önce bunu söylemeye çekiniyoduk ama artık saklamanın anlamı yok. İşin gerçeği; bizim herhangi bir dış politikamız falan yok. O yüzden ortada bir çelişki de yok. Düşününce en rahatı da bu zaten" şeklinde itirafta bulunurken, tüm kamuoyunu olaylara bu perspektiften yaklaşmaya davet etti. Cumhurbaşkanı Erdoğan'la birlikte bulunduğu ABD'de kaldıkları otelin toplantı salonunda gazetecileri ağırlarken, bir yandan da CNN'den son dakika gelişmelerini takip eden Çavuşoğlu, "Ya şuna bakın yaa, her an bir şey oluyo haa.. Bu dışişleri olayı çok acayip cidden, 5 dakika yerimden kalkmaya gelmiyor" diyerek, dünyadaki yoğun gündemden yakındı. Dünya gündemini olduğu kadar, Türkiye'nin dış siyasetteki yerini de titizlikle takip ettiklerini ifade eden çiçeği burnunda bakan, bundan böyle bakanlık olarak daha şeffaf, daha samimi ve kullanıcı dostu bir politika izleyeceklerini kaydetti. "Geldiğimiz nokta şunu gösteriyor ki, artık daha fazla kasmanın bi lüzumu yok. Yeni Osmanlı vizyonu, stratejik derinlik falan bişiler dedik ama... Yok yani, her şey ortada" diyen Mevlüt Çavuşoğlu, Dışişleri Bakanlığı'nın belli bir  yerden sonra her şeyi oluruna bıraktığını ve "Su akar yolunu bulur" politikasına geçiş yaptığını vurguladı. Bakan Çavuşoğlu, zaman zaman televizyondaki haberler nedeniyle konuşmasına ara verirken, açıklamalarına şöyle devam etti: "Bakın dün sabah IŞİD karşıtı koalisyona kesinlikle katılmıyoduk, öğlene doğru bi değişir gibi oldu, akşam siyasi ve askeri destek vericez noktasına geldi. Yani ben Dışişleri Bakanı'yım, ben bile öylece izledim olanları. Uğraşmanın lüzumu yok çocuklar... Hiç kendimizi yormayalım. Bırakalım zaman bizim yerimize karar versin ha? Bi şekilde yürüyo işler, çok kurcalamanın da manası yok. İngilizler ne demiş: 'Bozulmuyosa, tamir etme'.. Biz hiç ellemiyoruz, bozulsa bile kendi kendine halloluyo bi şekilde..." Toplantı esnasında bir gazetecisinin kendisine yönelttiği "Peki, şimdi sonuç olarak Türkiye, IŞİD'e karşı bir operasyona girecek mi? " şeklindeki soruyu gülümseyerek karşılayan Mevlüt Çavuşoğlu, "Afedersin ama ben burada 2 saattir ne anlatıyorum. Ben ne bileyim napıcaz, inan bana bi fikrim yok" yanıtını verdi. Netice olarak hiçbir gelişmenin Türkiye'nin dışişlerindeki başarısını gölgeleyemeyeceğinin altını çizen Çavuşoğlu, "Operasyona giriyosak da harika, girmesek de harika.. Çünkü artık Türkiye dış politikada naparsa yapsın, en nihayetinde karlı çıkıyor. Resmen bug gibi bişi bulduk, inanılmaz yaa..." diyerek, duyduğu özgüveni gözler önüne serdi. Herhangi bir konuda son karar merciinin kendileri olmadığını da tüm kamuoyuna hatırlatmayı ihmal etmeyen Çavuşoğlu, "Hayır zaten bunu niye bana soruyorsunuz? Harekata girilecekse de, Dışişleri Bakanlığı personeliyle mi girilecek? Ordu mordu bi sürü bişi var, o iş bize gelene kadar ohooo" derken, son olarak basın mensuplarına şu şekilde seslendi: "Dışişleri'ndeki bu yeni döneme 'Kafada sıfır sorun politikası' diyebiliriz arkadaşlar, yazın bunu gazetelerinize... Güzel başlık bu..."