Kim Milyoner Olmak İster'de İlk Soruda Elenen Elazığ Fırat Üniversiteli Genç İlgisizlikten Şikayetçi: ''Bizimki de 4 yıllık ya ne var??'' Elazığ Fırat Üniversitesi İşletme bölümü 2. Sınıf öğrencisi Beyhan Alaca bugünlerde çifte utanç yaşıyor. Katıldığı Kim Milyoner Olmak İster yarışmasında, "Aşağıdakilerden hangisi bir uzuvdur?" sorusuna  verdiği "Sucuk" cevabıyla yol parasını dahi çıkaramadan ilk soruda evine dönmek durumunda kalan talihsiz genç, ''Ben de en az bir Boğaziçili kadar sıçtığımı düşünüyorum ama  bakıyosun Youtube'a bile koyulmamış...''  sözleriyle program takipçilerine kırgın olduğunu açıkladı. İlk soruda elendiği videonun aradan geçen 5 güne rağmen Youtube’a bile koyulmadığını söyleyen Üniversiteli, programın takipçilerini ayrımcılık yapmakla suçladı. “Elin Boğaziçilisi yapınca oluyor da, bizimki mi sayılmıyor? Benim okul da dört yıllık? Neden bize ayrımcılık yapılıyor? Ayıptır ya…” sözleriyle kırgınlığını dile getiren talihsiz genç, en kötü bir caps’inin bile henüz internete koyulmamasından ötürü herkese kırgın olduğunu ifade etti. Genç Beyhan, program yayınlandığı esnada Twitter’da “Aman allahım nasıl buluyorlar bu salakları böyle” iletisi dışında kendisi ile ilgili bir şey bulamadığını, onun da kendisine ithafen yazılıp yazılmadığı hususunun henüz netleşmediğini ifade etti. “Tam benim bilemediğim an yazıldı çünkü… Muhtemelen bana ama emin de değilim… Eğer banaysa, ciddiye alıp bana hakaret ettiği için o arkadaşa çok teşekkür ederim” diyerek de @Berillll adlı kullanıcıya herkesin önünde teşekkür etti. Yarışmanın deneyimli sunucusu Selçuk Yöntem de konu hakkında bir açıklama yaptı. “Tabi ötekiler de utanç verici illa ki, ama, Boğaziçili, Odtü’lü bilememesinin hazzı bir başka ya” diyen usta tiyatrocu, %10’luk dilim ve üzerindekilere laf sokmanın kendisi için bile bir başka keyif olduğunu ifade etti.  Yarışma olarak gündeme gelebilmek için ilk iki soruyu mahsus saçma sapan hazırladıklarını da itiraf eden Yöntem, “Ne güzel işte, o okullara özenene, haset edene, kazanamayana da onları aşağılamak için bir imkan doğuyor, bizim programın olayı da bu…” sözleriyle pırıl pırıl gençleri ekran karşısında rezil etmeye devam edeceklerini vurguladı.