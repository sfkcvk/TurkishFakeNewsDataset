Yemeksepeti'nin 589 Milyon Dolara Satılması, O Tartışmaları Yeniden Gündeme Getirdi: ''Abi internetten bi’şey yapmak lazım mutlaka…'' Türkiye'nin önde gelen firmalarından Yemeksepeti.com'un 589 milyon dolara satılması, bugüne dek tüm umudunu internet üzerinden 'bir şeyler' yapmaya bağlayan vatandaşları bir kez daha harekete geçirdi. Haberin duyulmasından bu yana Türkiye’nin çeşitli yerlerinde bir araya gelen gruplar “Abi aslında benim bi site fikrim var, Facebook gibi ama Twitter’lısı, öyle düşün” şeklindeki önerileri masaya yatırdı. Hummalı çalışmalar sürüyor… Yemeksepeti.com’un 589 milyon dolar karşılığında Alman menşeili Delivery Hero firmasına satılması yurt çapında geniş yankı buldu. Haberin öğrenildiği sabah saatlerinden bu yana tüm Türkiye’de girişimcilik ateşiyle yanıp tutuşan gençler bir araya gelerek çalışmalara başladılar. Plazaların sigara balkonlarında, internet cafe önlerinde ve üniversite ring’lerinde gün boyunca dünyayı değiştireceği iddia edilen fikirler havada uçuşurken, 589 milyon doların yarattığı “Lan bu herifin fikri tutmasın şimdi?” endişesi nedeniyle kimsenin bir diğerine “Abi senin fikir çok gerzekçe bence” diyerek kalp kırmadığı gözlendi.   Günün kötü haberi ise İstanbul Avcılar’dan geldi. Çevresinde “Ya bir site yapsak aslında olay biticek de ne sitesi yapsak? Onu bulmak lazım, orda bi trik var” sözleriyle bilinen internet cafe sahibi Tamer Olunan (27), dükkanına kendini asmış bir halde bulundu. Görgü tanıklarının ifadesine göre haberi öğrenmesinin ardından birkaç kez “589… Milyon… Dolar…” şeklinde sayıklayan genç Yemeksepeti’nin online chat’ini açıp “İyi günler, ben Emre, nasıl yardımcı olabilirim?” mesajına “Olum var ya sizin bu Yemeksepeti işi ilk benim aklıma gelmişti, şerefsizsiniz lan” yazmasının ardından canına kıydı. Talihsiz genç, erken ölümü nedeniyle Yemeksepeti’nden Sennheiser kulaklık kazandığını da öğrenemeden hayata gözlerini yummuş oldu. Türk internet tarihinin rekor kıran satışı, girişimci ruhlu gençlerin yanı sıra sokaktaki vatandaşın da gündeminin tepesine oturdu. İşte satış sonrasında mikrofonlara yansıyan kimi görüşler; Arada virgül var lan di mi? 5.89 milyon dolar o di mi? Adamın asabını bozmayın...  Ben de aslında oyun tasarlıyorum, böyle multiple bir oyun, karakter seçebiliyosun, görünümünü şapıyosun falan. Ya şimdi tam detay vermiyim de, DOTA gibi falan düşünün siz...  Ben şahsen yeni bir yatırım düşünmüyorum, yıllardır Yemeksepeti'ne gerek dönerlerle, gerek pizzayla yeteri kadar yatırım yaptım. Umarım parayı alan arkadaş bizi ufak da olsa bir görür...  Ya illa bi şey satmana da gerek yok ya... İçerik sitesi gibi böyle… Satılanları bi yerde toplas… Neyse gidip ağlıycam ben biraz sanırım...  Ben internet ilk çıktığında 17 tane nefis domain aldım. Bi gün çok para edicek lan onlar. Site yapmama bile gerek kalmayacak, inanıyorum ben  Ben de bir internet yatırımcısıyım. 2-3 yıldır bir moda blog'u hazırlıyorum, şu an bir arkadaşıma satış aşamasında… Bakalım, kullanmadığı kıyafetlerde anlaşırsak, tamamdır bu iş...