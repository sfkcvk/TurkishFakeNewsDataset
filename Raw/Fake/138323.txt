Büyükşehir Belediyesi,  Bütün Şehri Vardiyalı Sisteme Geçirerek İstanbul'un Trafik Sorununu Çözmeyi Hedefliyor Okulların açılmasıyla birlikte İstanbul yeniden trafik kaosuyla karşı karşıya kalırken, Büyükşehir Belediyesi bu sabah duyurduğu yeni uygulamayla sorunu kökten çözme yolunda önemli bir adım attı. Büyükşehir Belediyesi Basın Merkezi tarafından yapılan açıklamada, şehirdeki tüm işyerleri ve okulların çok yakında 08-16, 16-24 ve 24-08 saatleri arasında olmak üzere günde dönüşümlü olarak 3 vardiya halinde hizmet vereceği belirtilirken, yeni uygulamayla şehrin nüfusunun gün içerisinde dengeli bir şekilde dağıtılmasının amaçlandığı ifade edildi. 

 

Konuyla ilgili olarak bu sabah bir basın toplantısı düzenleyen İstanbul Büyükşehir Belediyesi, Trafik Müdürlüğü Başkan Vekili Sami Yüceler, İstanbul'da yaşanan trafik probleminin temelinde şehirdeki nüfusun gün içerisinde hep aynı saatlerde aynı yönlere doğru yola çıkmasının yattığını belirterek şöyle devam etti:

 

"Şimdi bu şehrin nüfusu 15-20 milyon bir şey. Bu kadar insan sabah 8 gibi Anadolu yakasından Avrupa'ya, Avcılar-Topkapı civarından Levent yönüne, Ataşehir'den Kadıköy'e doğru yola çıkıyor. Akşam 6 oldu mu da hoop, bu sefer ters yöne. Sonra trafik var diye ağlıyorlar. E olur tabi? Biz de bu saatten sonra işyerlerinin alayını birden başka yere taşıyamayacağımıza göre, en mantıklısının çalışma saatlerini değiştirmek olduğuna karar verdik. Bundan sonra İstanbulluların üçte biri sabah 08-16, üçte biri 16-24, kalan üçte biri de 24-08 saatleri arasında işe ya da okula gidip gelecekler. Böylelikle şehrin gün içerisindeki hissedilen nüfus yoğunluğu 5-6 milyon kişi civarında olacak ki, bu da dünyanın her yerinde en beğenilen büyükşehir nüfuslarından birisidir." 

 

Valilik, İl Milli Eğitim Müdürlüğü ve Çalışma Bakanlığı ile birlikte eşgüdümlü olarak yürütülecek bu proje sayesinde en azından şehrin nüfusu 50 milyon kişi olana kadar rahat edileceğini vurgulayan Yüceler, böylece pratikte şimdiki halinin üçte birine düşeceği öngörülen nüfus yüküyle beraber, İstanbul'un adeta gerçek bir altyapıya sahip bir dünya metropolüymüş gibi olacağını ifade etti. 

 

Sami Yüceler, başta bir takım zorluklar yaşanacak olsa da değerli İstanbulluların kısa sürede yeni uygulamaya adapte olacağından emin olduğunu belirtirken, "İşte o gece çalışma şeysi falan herkesin alışık olduğu şeyler değil. İlk bir iki ay vatandaşlarımız ayakta uyuyacağından iş veriminde biraz düşüş, evlatlarımızın derslere konsantrasyonunda bir zorlanma ve trafik kazalarında bir miktar artış bekliyoruz ama zamanla halledilecek şeyler bunlar. İnsan nelere alışmıyor." şeklinde konuştu. 

 

Böyle bir projeyi yürürlüğe koyarken kimsenin hayatına kastetmeye çalışmadıklarını özellikle vurgulayan Başkan Vekili, "Zaten adaletli olsun diye vardiyaları haftada bir değiştirmeyi düşünüyoruz. Misal bir hafta gece işe giden adam, öbür hafta 08-16 vardiyasına geçecek. Öyle öyle elbirliğiyle aşacağız bu sorunları da" sözleriyle de iyimser mesajlar verdi. 

 

"Zaten bence şehir gece daha güzel. Boğaz Köprüsü'nün o rengarenk aydınlatmaları, ışıklar içindeki Kız Kulesi falan, biliyosunuz... Vardiya sistemi bir kez oturduktan sonra eminim birçok hemşerimiz bizlere müteşekkir olacak, 'Yahu biz neden daha önce enayi gibi sadece gündüz yaşayıp da kendimizi bu güzelliklerden mahrum etmişiz' diyerek boşa geçen yıllarına hayıflanacaklardır." diyen Yüceler, uygulama sayesinde İstanbul'un dünyadaki diğer bütün metropoller gibi 24 saati cıvıl cıvıl yaşayan, canlı bir şehir haline geleceğini iddia etti.

 

Açıklamalarında uygulamanın istisnasız olarak İstanbul il sınırları içerisindeki bütün işyerleri ve okullar için geçerli olacağının altını çizen Yüceler, "Misal bir sokakta iki tane dönerci mi var? Biri gündüz çalışacak, ötekisi gece. Öbür hafta da bunlar vardiya değiştirecek, o geceye geçecek bu gündüze. Burası ufak şirket 10 çalışanı var yazıktır, yok bu büyük fabrika 2000 adama ekmek veriyor demeyip hepsinde bu sistemi zorunlu hale getireceğiz. Gerekirse 1 kişi 1 kişi çalışacaklar ama vardiyalı çalışacaklar" sözleriyle Belediyenin bu konudaki kararlılığını dile getirirken, uygulamadan hiçbir koşulda geri adım atılmayacağının da sinyallerini verdi.