Son Olarak Kanal D'ye Ödünç Verilen Bülent Ersoy Tahtı Show TV Yolunda Kayboldu... Panik Büyüyor... Ülkemizin en önemli assolistlerinden ve aynı zamanda Türk televizyonlarının deneyimli jüri üyesi Bülent Ersoy'u ekranlara taşıyan tahttan yaklaşık 10 gündür haber alınamıyor. Ünlü Diva'nın olmazsa olmazı tahtının nerede olduğu bir türlü ortaya çıkmazken, Cumartesi günü Show TV'de yayınlanacak Bu Tarz Benim ekibinde ise büyük bir panik hakim. Yarın akşama kadar Bülent Hanım'ın tahtını bulmak için seferber olan Show TV çalışanlarının bütün izinleri 2. bir emre kadar iptal edildi. Taht, son olarak "Bülent Hanım gelebilir" şeklinde yardım çağrısında bulunan Kanal D'ye ödünç verilmişti. En son geçtiğimiz Pazartesi günü görüldüğü iddia edilen Bülent Ersoy tahtının akıbeti henüz netlik kazanmadı. Türk Sanat Musikisinin başarılı ismine acı haberi iletmeye kimse cesaret edemezken, tahtı arama kurtarma çalışmalarına sadece Show TV ve Kanal D ekipleri değil, bütün televizyon kanallarından önemli isimler katıldı. Aniden ortadan kaybolan taht için en önemli şüpheli konumunda TV 8-Bu Tarz Benim ekibinden Nur Yerlitaş olurken, deneyimli modacı ise suçlamaları şu şekilde reddetti: ''Lütfen saçmalamayın arkadaşlar; ben çok saygıdeğer Bülent Hanım'ın yıllarca kıyafetlerini tasarladım. O'nu çıktığı programlarda o tahtla nasıl bütünleştiğini, o tahtla ne denli bir duygusal bağ kurduğunu en iyi ben biliyorum. Tamam, şimdi iki farklı kanalda rakip programlara iş yapıyor gibi görünebiliriz ancak bir insanın Bülent Hanım'ı tahtından ayırması için gerçek bir vicdansız ve aynı zamanda da canına susamış olması lazım. Ya Bülent Ersoy'un tahtını bi insan alıp, niye hayatını riske atsın ya. Akıl var, mantık var ya''... Arama çalışmaları esnasında akıllara gelen bir diğer ihtimal Bülent Ersoy'un tahtı evine götürüp, ulaşımını taht üzerinde seyahat ederek sağladığı olsa da, şimdilik bu konuyu kimse ünlü Diva ile açık açık konuşabilmiş değil. Bu Tarz Benim'de Bülent Ersoy'a eşlik eden Cemil İpekçi, zaten pek muhterem Bülent Hanım'la aynı jüri ekibindeyken bir miktar gerildiğini belirtirken; geçtiğimiz Cumartesi günü yayınlanan programdan sonra stüdyoda bir süre Bülent Ersoy'un tahtına oturduğunu itiraf etti. ''Valla ne yalan söliyim, taht görünce insanın bir canı çekmiyor değil. Program bitip, herkes gidince iki üç dakika oturayım dedim, hemen içim geçmiş'' diyerek adeta günah çıkartan ünlü modacı, stüdyodaki kamera kayıtlarının incelenmesi halinde efendi gibi tahttan kalkıp, evine gittiğinin görüleceğini de iddia etti. Konuşması sırasında gözyaşlarını tutmakta zorlanan başarılı modacının hıçkırıkları arasında, ''Yemin ederim 2 dk oturdum'', ''Allah'ım, kim bunu Bülent Hanım'a yaptı'', ''Bülent Hanım beni öldürecek'' gibi sözleri sayıkladığı gözlemlenirken, ağlama krizine giren Cemil İpekçi ancak sakinleştirici iğne yapılarak teskin edildi. Şu ana dek haber alınamayan ve başta medya sektörü olmak üzere tüm Türkiye'yi endişeye boğan taht, Unesco'nun da dünya mirası listesinde bulunuyor. Taht, 2011 yılı başında 'Laurel'le Hardy gibi, Papa ile asası gibi, Dali ve bıyıkları gibi sahibinin ayrılmaz bir parçası ve bütünleyicisi' olduğundan listeye alınmıştı. Dünyanın bir çok yerinden, çekim aralarında turist akınına uğrayan tahtın, eser kaçakçılığı kapsamında yurtdışına kaçırılmış olma olasılığı da bulunuyor. Haber yayına hazırlandığı esnada İstanbul Emniyeti Kaçakçılık Şubesi ekipleri, havalimanları ve otogarlardaki tedbirlerini arttırmak üzere harekete geçtiklerini açıkladı