Birtakım Çok Sert Açıklamalar Yapıp Büyük Destek Gören Devlet Bahçeli Neden Sürekli %14 Aldığını Araştırmaya Devam Ediyor MHP Genel Başkanlığı’na geldiği günden bu yana gerek hükümete yönelttiği yerinde ve sert eleştirileri gerekse sempatik tavırlarıyla vatandaşın gönlünde adeta taht kuran Devlet Bahçeli bugünlerde dertli. Yıllar süren bu sempati ve desteğin bir türlü sandığa yansımaması sebebiyle sıkıntılı bir dönemden geçen MHP Genel Başkanı, bu sabah düzenlediği basın toplantısında da konuyu açarak seçmenlere şöyle seslendi: “Gelen mention’a bakıyorum, paylaşıma bakıyorum bir de aldığımız oya bakıyorum… Yok yani muazzam bir tutarsızlık var. Adam mı yiyorsunuz lan siz??” Düzenlediği basın toplantısına ilk olarak güncel kamuoyu araştırmalarından sonuçları paylaşarak başlayan MHP Genel Başkanı Devlet Bahçeli, anketlerden çıkan verilere göre halen bir arpa boyu yol alamadıklarını kaydetti. “Buyurun SODAK Araştırma %13.8, GENSAR %14.2, ANDER %14 düz… Bir tek ÜLKÜ-AR %15. Onun da anket gününde hava çok soğuktu ben çocukları salmadım, bizim genel merkezde yaptılar araştırmayı. Ona rağmen %15 yazıklar olsun be” diyen Bahçeli, artık oturup bir düşünme zamanının geldiğini belirtti. Çabalarının oya yansımamasının sebebini bugüne kadar hep kendinde aradığını samimiyetle ifade eden deneyimli genel başkan, siyasi hayatının mihenk taşlarını yazdığı günlüğünden de bazı kesitleri gazetecilerle paylaştı. İşte o günlükten öne çıkan kimi kişisel notlar; Toplantının son bölümündeyse mini bir kamuoyu yoklaması yapan Bahçeli, gazetecilere “Bakın benimle her zaman olduğu gibi dürüst konuşabilirsiniz. Kimler MHP'ye oy verecek arkadaşlar? Bir tespit yapalım bakalım” sorusunu yöneltti. Salonun birden boşalmasıyla beraber son 14 gazeteciyle başbaşa kalan MHP Genel Başkanı’nın yine hüzünlendiği görülürken, Bahçeli’ye psikolojik destek Yeniçağ Gazetesi muhabirlerinden geldi. “Sayın Genel Başkanım gelin Oktay Vural’ın tabletinden sizin eski videoları izleyelim ha? Belki 30 milyon tık’a gelmiştir?”diyen muhabirler Bahçeli’nin koluna girerek kendisini salondan uzaklaştırdı.