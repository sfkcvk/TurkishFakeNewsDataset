Kombiyi Açmamakta Direnen Emrah Kandar (37), Aylık 200 TL Sabit Fatura İçin Putin'le Masaya Oturacak... Kasım ayına girilmesine rağmen hala yaşadığı evi ısıtmak için kombisini yakmayan Emrah Kandar (37) iki çocuğuyla beraber en büyük doğalgaz alıcılarından olduğunu belirterek Putin’den randevu talep etti. İkili yarın Kremlin’de bir araya gelecek. Kandar’ın fiyat kırmak için direk eve hat çekilmesini önermesi bekleniyor. Gazetecileri evinde ağırlayan Emrah Kandar, sözlerine soğuk sebebiyle gazetecilerden özür dileyerek başladı. Vladimir Putin ile yapacağı görüşmeleri işaret eden Kander, “Artık iyi geçerse, bi dahakine en azından hırka falan kurtarır, bi kırılır salonun soğuğu, hadi iyisiniz” sözleriyle de gazetecilere takıldı. Emrah Kandar’ın eşi Rukiye Kandar’ın “soğuğa karşı en iyi koruma” olarak nitelendirdiği mandalina ikramından sonra söz alan Kandar, “Bakıcı değil, alıcı olduğumuzu Sayın Putin’e anlatmamız lazım, bu çok önemli” sözleriyle stratejisini anlattı. Ayaklarının alışması için Rus tarafının da iyi bir teklif sunması gerektiğini söyleyen iki çocuk babası, "Bakın ben varım, 2 çocuk var, hanım hep evde. En güzel kış gününde bile minimumda illa yanıcak bu meret" sözleriyle bu uğurda ayda 200 lirayı çoktan gözden çıkardığının ve bu devirde bahsi geçen meblağın hiç de fena bi’ para olmadığının altını çizdi. Rusya mevcut fiyatlar politikasında ısrar ederse Aralık ayına kadar kombiyi yakmamakta direneceğinin de sinyalini veren Kandar; her gece karısı ile seks yapmak zorunda kalsa bile kesinlikle taviz vermeyeceğini söyledi. "Ha çocuklar da var, ama onlar zaten çocuk, üşüdüğünü anlamaz, giydirirsin montu oturur, oyun sanar, ayarlarız bişeyler" diyerek de pazarlık masasında ellerinin Rusya'ya nazaran daha güçlü olduğunu ifade etti. Bugüne kadar en iyi kombi açmama rekorunun 19 Aralık olduğunu hatırlatarak Rusya’ya gözdağı da veren tutumlu baba, Putin'le 3 konunun müzakere edileceğini izah etti: 1-Karadeniz üzerinden uzunca bir boruyla doğalgaz hattının Küçükçekmece-Cennet Mahallesi’nde ikamet eden Türk tarafının evinin önüne kadar çekilmesi. 2- Küçük oğlanın odasının nükleer santrale çevrilerek oradan elden edilecek gelirin her ay ödenecek doğalgaz parasından mahsup edilmesi. 3- Usta çağırımı, montaj, kombi bakımı gibi yan giderlerden Rus tarafının sorumlu olması Putin'e hediye olarak götüreceği yün patikleri de basın mensuplarıyla paylaşan Kandar, "Yani orda tabii alttan altta 'biz her türlü ısınırız' mesajı da vermiş olucaz, subliminali de çakıcaz" sözleriyle adeta meydan okurken, vücut ısıları ve nefesleriyle evi bir nebze daha ısıtan 20 kadar gazeteciye teşekkür ederek açıklamalarına son verdi.