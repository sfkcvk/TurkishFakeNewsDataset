Beton Mikserlerinin Cinayet İşleme Hakkını Yılda 2 Kişiyle Sınırlandıran Tasarı Meclis Gündeminde. 3. Kişi İçin Ağır Cezalar Geliyor... Son olarak AK Beton isimli firmaya ait beton mikserinin, içinde hamile bir kadın ve eşi bulunan bir otombili kasten ezmeye çalıştıktan sonra savcılıkça serbest bırakılması kamuoyunda öfkeye yol açarken, meclis beton mikserlerinin herhangi bir ceza almadan işleyebileceği cinayet sayısına sınırlama getirmek için harekete geçti. Her yıl çok sayıda kazaya karışan ve genelde üstüne çıktığı otomobil ve içindekileri ezdikten sonra hiçbir şey olmamış gibi yoluna devam edebilmesiyle tanınan beton mikserleri, trafikte kendilerine sağlanan adam öldürebilme ayrıcalığını suistimal etmenin bedelini ödemeye başlayacaklar gibi görünüyor. Son olarak 3 Aralık 2017 tarihinde İstanbul Dudullu'da AK Beton adlı firmaya ait bir beton mikserinin sürücüsünün, trafikte tartıştığı şahsı darp etttikten sonra aracını içinde bu şahıs ve hamile eşinin bulunduğu otomobilin üzerine defalarca sürdüğü görüntüler olay yaratırken, sürücünün serbest bırakılması beton mikserlerine tanına cinayet işleme hakkını da tartışmaya açtı.  Konuyla ilgili olarak bir açıklama yapan AK Parti sözcüsü Mahir Ünal, Türk ekonomisinin lokomotifi olan inşaat sektörünün en dinamik unsurları beton mikserlerinin kimi ayrıcalıklara sahip olmasının doğal olduğuna dikkat çekerek, şöyle devam etti:  "Betonu kurumadan yetiştirmek suretiyle inşaatları ve o inşaatlar sayesinde Türkiye'yi yükseltmek gibi kutsal bir görevin altına giren beton mikseri sürücülerinin trafikte diğer sürücüleri bağlayan hız sınırı ve mümkünse ölümlü kazaya sebep olmamak gibi kimi kurallardan muaf olmasından daha doğal bir şey olamaz. Ancak kimsenin de bu ayrıcalıkları suistimal etmesine göz yumamayız. Mikser başına senede 1, hadi bilemedin 2 kişiyi kazara öldürdünüz tamam, zaten milletimiz de bunları büyük Türkiye yolunda verilen zaiyatlar olarak değerlendirip bir tepki vermiyor ama bu sayının inşaat firmalarımıza yetebiliyor olması lazım. Fazlası bu milletin, hepimizin vicdanını yaralar..." Meseleyi en kısa zamanda meclis gündemine taşıyarak gereken yasal düzenlemelerin bir an önce yapılması için harekete geçeceklerini de sözlerine ekleyen AK Parti sözcüsü, "İnşaat firmalarımızın temsilcileriyle de bir araya gelerek herkesin üzerinde mutabık kalacağı bir rakamda anlaşacağımıza inanıyorum." derken, taslak aşamasındaki yasa tasarısında mikser başına yılda 2 cinayet kotasının bulunduğunu ifade etti. Ünal son olarak, "Bizce hem toplum vicdanını rahatsız etmeyecek hem de inşaat sektörümüzün hızını ve hevesini kırmayacak bir rakam bu. 3. bir kişi olursa 6 aya kadar aracı trafikten men, sayı arttıkça da şoförün ehliyetine el koymaya kadar giden ağır cezalar düşünüyoruz. Kimsenin gözünün yaşına bakmayacağız." sözleriyle de kamuoyunu rahatlatacak mesajlar verdi.