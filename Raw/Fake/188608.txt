Suriye Hükümeti'nden Sert Misilleme: “Türk futbolundaki kirlilik tahammül edilemez boyutlara ulaştı…” Pazar günü oynanan Beşiktaş-Galatasaray maçının ardından tartışmalar halen sürerken, Suriye Dışişleri Bakanlığı bu sabah yayınladığı bir açıklama ile Türk futbolundaki kirliliğin artık tahammül edilemez boyutlara ulaştığını iddia etti. "Yanıbaşımızdaki komşu bir ülkede yaşanan bu insanlık dramına daha fazla kayıtsız kalmamız söz konusu olamaz" denilen açıklamada, başta Türkiye Futbol Federasyonu ve Merkez Hakem Kurulu olmak üzere birçok kurumda köklü değişiklikler yapılması talep edilirken, aksi takdirde Türk futboluna ciddi bir müdahalenin kaçınılmaz olacağına dikkat çekildi.
 
 
 
Derbi maçında yaşananların ardından dün sabah basın mensuplarının karşısına geçen Suriye Dışişleri Bakanlığı Sözcüsü Jihad Makdissi, Türkiye'ye sert mesajlar gönderdi. 3 Temmuz 2011'de ortaya çıkan şike skandalından itibaren Türk futbolunu yakından takip ettiklerini belirten Makdissi, "Türkiye'nin kendi iç meselesi olan bu sorunu çözmesini büyük bir sabırla bekledik ancak Pazar günü oynanan maç maalesef AKP hükümeti tarafından bize verilen bazı sözlerin ve temiz futbol adına atıldığı söylenen adımların artık hükmünü yitirdiğini açık bi şekilde ortaya koymuştur." şeklindeki sözleriyle Suriye kamuoyunun konuyla ilgili hassasiyetini dile getirdi.
 
 
 
Tüm dünya ülkelerini Türkiye'deki futbolseverlerin maruz kaldığı insanlık dışı drama tepki vermeye davet eden Jihad Makdissi, bu zulümü ortadan kaldırmak adına her şeyi yapmaya hazır olduklarının da altını çizdi. Makdissi, "En başta Federasyon Başkanı Yelderem Demirören olmak üzere, tüm üst düzey yetkilileri çok geç olmadan görevi bırakmaya davet ediyoruz" diyerek, şöyle devam etti:
 
"Buradan tüm mağdur Türk takımlarına seslenmek istiyorum; gelsinler, buyursunlar... Suriye ligine sığınmak isteyene kapımız sonuna dek açık. Burada hep beraber, kardeşçe topumuzu oynarız. Sınıra yakın çok güzel kamp alanlarımız var, Türk futbolundaki mevcut rejim yıkılana kadar orada idmanlarını da yapabilirler. Beşiktaş Kulübü'nün içinde bulunduğu borç batağının da ayrıca farkındayız. Onlara da buradan açık çek veriyoruz. Mevcut federasyona karşı bizimle el ele vermeleri halinde her türlü mühimmat, top, dizlik, formasına kadar her şeylerini karşılamaya hazırız..."   
 
 

Suriye Hükümeti'nin bu sert tavrına karşılık ülkedeki muhalifler "Penaltı veya değil. Maçın poziyonlarına bakarsak beraberliğin normal sonuç olduğunu herkes kabul eder. Ayrıca televizyon başında 15 kere oynatarak ahkam kesmek kolay, saniyelik bi pozisyon o..." açıklamasıyla mevcut federasyona destek verirlerken Türkiye cephesi ise içişlerine karışılması nedeniyle oldukça öfkeli. 
 
Makdissi'nin açıklamalarına jet hızıyla karşılık veren Türk Dışişleri Bakanlığı, ülkenin en hassas olduğu konu olan futbolda Suriye'nin müdahelesinin kabul edilemez olduğuna vurgu yaptı. Bakanlık adına konuşan Müsteşar İrfan Hancı, "Alevi - Sünni, Türk - Kürt meselesi neyse ama Suriye bu sefer çizgiyi aştı. Ülkemiz insanının zaten birbirini boğazlamaya hazır olduğu bir konuda gelen bu tarz kışkırtıcı açıklamaları şiddetle kınıyoruz" diyerek, Türk Futbolu'na dışarıdan bir müdahelenin bölgedeki dengeleri tamamen yerinden oynatabileceğine dikkat çekti.
 
 
Normal bir diplomatik süreç yaşanıyor olsa Suriye'deki Türk Büyükelçisi'nin derhal geri çekileceğini de belirten Hancı, "Diplomatik tavrımızı ortaya koymak için Halep'te bulunan iki adet eski El-kaide tutuklumuzu geri çektik. Büyükelçi falan olsa onu çekecektik ama şu an elde bunlar var, ne yapalım?" derken, bölgedeki gelişmeleri büyük bir dikkatle izleyen Beyaz Saray ise Dışişleri Bakanlığı bünyesinde futboldan anlayan birileri bulunmaması nedeniyle konuya şimdilik temkinli yaklaşıyor. 
 
Bu sabah basın mensuplarının sorularını yanıtlayan Başkan Obama, "Bejiktesh bouyuk camiya... ama match...benje beraberlik hakki...üj-üj...no problem" şeklinde kısa bir açıklamayla yetinirken, ABD'nin taraflar arasında bir tür arabulucu tolü oynayacağının da sinyallerini vermiş oldu.