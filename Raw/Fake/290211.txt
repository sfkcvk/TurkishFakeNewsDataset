Venedik Belediyesi, Her Yağmur Sonrası Atılan ''Ankara Venedik'e döndü'' Manşetlerine İsyan Etti: ''Lan ne alakası var?!'' Başkent'teki yağışların ardından sık sık manşetlere taşınan ''Burası Venedik değil Ankara'' şeklindeki başlıklar nihayet Venedik Belediyesi tarafından tepkiyle karşılandı. Ankara'nın Venedik olmasının zaten imkansız olduğunu savunan Belediye, ayrıca isimlerinin yağmur taşkınlarıyla bir arada anılmasından son derece rahatsız... Başkent Ankara bugün bir kez daha yağmura teslim olurken, sular altında kalan caddeler sonrasında yapılan Venedik benzetmesine İtalya'dan itiraz geldi. Düzenlediği basın toplantısında şehir olarak artık isyan noktasına geldiklerini vurgulayan Belediye Başkanı Antonelli Betucci, "Ya arkadaşlar Allahınızı severseniz bin asırdır Venedik'iz biz. Romantizmin başkentiyiz. Balayının tek adresiyiz. İki tane kıçıkırık altgeçidiniz su dolunca hemen Venedik olduk diye neyin gaza gelmesi bu? Lütfen ya, çok rica ediyorum." ifadelerini kullandı. Konuşması sırsında aynı zamanda çeşitli fotoğrafları da basın mensuplarıyla paylaşan İtalyan Başkan, özellikle Çetin Emeç Bulvarı'nda çekilen bir kareye dikkatleri çekti.  "Buyrun sağdaki bizim enfes kanallarımızda çekilen bir gondol görüntüsü. Soldakiyse sizin Ankara'da suya saplanmış bir Doblo. Hayır Doblo da İtalyan diye mi yapıyosunuz tüm bunları acaba?" diyen Betucci, sözlerine şöyle devam etti: "Arkadaşlar her şeyden önce bizim olayımız bu. Biz bu işten ekmek yiyoruz, gondolumuz var, bilmemnemiz var. Gözünüzü seveyim bakın isyan eden vatandaşlar oluyor. 'Lan siz belediye olarak çalışmıyosunuz da bizi mi yiyosunuz şerefsizler' diye gelenin haddi hesabı yok. Demokratik ülke olmasak gözaltına alıcaz ama malesef yapamıyoruz ama yetti yani... Allah'ın Ortadoğu'sundaki başarısız bi' belediye ile bizi n'olur bir tutmayın..." Toplantı esnasında giderek sinirleri bozulan ve sesinin tonunu yükselten Betucci, son olarak "Google'da Venedik yazınca ilk sırada Melih Gökçek 7.000 çocuğa plastik top dağıttı haberi geliyo... Mutlu musunuz şerefsizler?" şeklinde bağırarak sinir krizi geçirdi. Daha sonra muhabirlere aldırmadan kanala doğru koşan deneyimli belediyeci, bir yandan elindeki kovayla kanalı boşaltmaya çalışırken öte  yandan da "S.kerim suyunu da kanalını da ızdırabını da. Boşaltıyorum lan. Hadi buyrun bakalım Ankara nere Venedik nere" dediği sırada çalışma arkadaşları tarafından zorla sakinleştirilebildi.