İki Yıl Önce Tütüne Geçip 6 Ay Önce Evde Kendi Birasını Yapmaya Başlayan Çağlar Göker(29), ÖTV'den Etkilenmemekte Kararlı: ‘‘Aslında araba da yapılır ha’’ Son 15 günde otomobil, sigara ve alkole yapılan ÖTV zamlarından en az etkilenen vatandaş olan Çağlar Göker, bugün kamuoyunun karşısındaydı. 2 yıl önce tütün sarmaya başlayan, 6 aydır da kendi birasını yapan azimli genç, yerli otomobile dair ilk müjdeyi de bugün verdi: “Araştırıyorum şimdi, evde yapılabilir gibi duruyor bakalım...” Üst üste gelen ÖTV zamlarıyla sarsılan Türkiye’ye umut ışığı İstanbul Kadıköy’den geldi. Yakın çevresince ‘ÖTVsavar’ olarak bilinen Çağlar Göker isimli genç, bugün düzenlediği basın toplanntısıyla gelen son zamları değerlendirirken benzer durumdaki vatandaşlar için de değerli tavsiyelerde bulundu.  “Öncelikle içtiği sigara ve biranın yarısını devletle paylaşan herkese tekrar çok geçmiş olsun. Ben valla dün gibi hatırlıyorum, sene 2014’tü. Kısa Winston’un 6.5 olmasıyla birlikte şuracığıma bir ağrı saplanmıştı resmen. Bu otlakçılara zırnık koklatırsam bana da Çağlar demesinler diyerek kendi ekonomimi yaratmaya karar vermem de o güne rastlar” diyen Göker, son 2 yılda kat ettiği mesafeyi ise şu sözlerle aktardı: “İşte ben o günlerde tütüne geçtim. Adıyaman’dı Malatya’ydı derken şimdi balkonun ufak bir kısımda çok şükür kendim ekip biçiyorum… Tabi bu sürede benden ÖTV alamayan hükümet duruma uyanıp bu sefer içkiye yüklendi. Bakkaldaki en ucuz birayı 6 lira yaptı. Çok açık söyliyim meydan okudular bana. ‘Hadi bakalım Çağlar efendi, şimdi ne yapacaksın’ dediler adeta. Onu da çözdüm çok şükür. Kitiydi, maltıydı derken günde 20 şişe kapasiteyle üretim yapıyorum şu an. Ekonomiye dahil olsam ‘En Hızlı Gelişen KOBİ’ diye plaket verirler, üzerine teşvik bile alırım o kadar söyliyim...” Bir sonraki hedefinin evde araba yapımı olduğunu da kamuoyuyla paylaşan Çağlar Göker, şu an malzeme toplama ve know-how edinme aşamasında olduğunu ifade etti. Başarılı genç, an itibariyle evde 3 adet tekerlek, 1 adet krank mili, 2 adet silecek ve 1 vites kutusu bulunduğunu, kalan malzemeleri de en geç 2 ay içinde tamamlayacağını belirtirken, bu süreyi de Youtube'dan otomobil yapım videoları izleyip kendini geliştirerek değerlendireceğini sözlerine ekledi.   Her şeyin planlandığı gibi gitmesi halinde ev yapmı ilk yerli otomobilin nisan başı gibi yollarda olacağını müjdeleyen azimli genç, son olarak beklentilerin fazla yüksek tutulmaması konusunda da uyarılarda bulundu: “Hemen öyle çok yüksek bir şey beklenmesin tabi. Neticede sardığım ilk sigara belli. Yaptığım ilk bira, içimden çok lavabo temizliğinde etkili oldu. Araba da yavaş yavaş oturacaktır. İlk model ayağımı yerden kesse yeter bana. ABS, park sensörü falan sonraki işler. Bu arada elinde fazla karbüratör olan varsa bana ulaşabilir mi? O çok zor bulunuyor çünkü. Şimdien teşekkür ederim herkese..."