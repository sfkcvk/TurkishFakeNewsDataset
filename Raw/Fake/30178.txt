Nokia'dan Yerelleştirilmiş Hazır SMS Atağı Cep telefonu piyasasında yıllardır süren hakimiyetini “Iphone”un piyasaya sürülmesi ile birlikte Apple şirketine kaptıran Nokia, kaybettiği pazar payını geri alabilmek için kolları sıvadı. Bu amaçla, telefonların satıldığı ülkelerdeki yerel alışkanlıkları dikkate alan şirket, ilk olarak Türkiye pazarında satılacak telefonlardaki sms şablonlarını “uyudun mu?”, “:))))9”, “cnm içerdeydim duymadım” benzeri, en sık kullanılan mesaj kalıplarıyla değiştirmeye hazırlanıyor. 
 
Dünya Telekomünikasyon Örgütü(WCO) tarafından 2009 yılında SMS trafiğinin en yoğun yaşandığı ülke olarak belirlenen Türkiye'deki yerelleştirme çalışmalarına ilk olarak şablon mesajlar hizmetinden başlayan Nokia, Türkiye'nin önde gelen GSM operatörleri ve üç farklı araştırma şirketi ile birlikte girişilen hummalı çalışma sonucunda, ülkede en çok rağbet gören SMS kalıplarını belirledi. Çalışma sonucu, bundan böyle Türkiye pazarına sunulacak Nokia telefonlarda “uyudun mu?”, “:))))9”, "rüyanda beni gör :P", "manyaq :P", “cnm içerdeydim duymadım”, "cnm şarzim bitiyo tlfn kapanabilir merak etme", “dün seni rüyamda gördüm, iyi misin?”, “kanka 10 kontör göndersene kızı arıcam :)”, "?", "?!" gibi kalıplar standart olarak gelecek.   
 
Gündelik olarak sıkça kullanılan SMS'lerin yanında, kandillerde ve dini bayramlarda gönderilmek üzere yepyeni hazır sms kalıpları üzerine de bir çalışma yürüten şirket, mesajı alan tarafın kesinlikle hiçbir şey anlamayacağı ama yine de kendisine iyi bir şey söylendiği hissine kapılacağı en az 150 karakterlik SMS'lerin de önümüzdeki Ramazan bayramına kadar hazır olacağının müjdesini verdi. 
 
 
 
Her an yeni model bir telefon almaya hazır 12-80 yaş arasındaki geniş tüketici kitlesine sahip olduğu için, Türkiye'ye büyük önem veren Nokia'nın, Türk pazarına yönelik yerelleştirme çalışmaları bunlarla sınırlı değil. Kullanıcıların rehber sıralamasında da büyük sıkıntılar yaşadığını farkeden şirketin, sms ve telefon trafiğinin en yoğun olduğu numaraların rehberde otomatik olarak "aaaşkımmm" şeklinde kaydedilmesini sağlayacak yeni bir teknoloji üzerinde çalıştığı da gelen haberler arasında.