Tüm Türkiye'nin Bir Anda Kar Kış Kıyamet Konuşmasına Erdoğan Daha Fazla Dayanamadı: ''Hadi gelin ya, külliye konuşalım biraz da'' Türkiye'yi etkisi altına alan yoğun kar yağışı ve elverişsiz havalar medyanın ve vatandaşların en önemli gündem maddesi olurken, öğle saatlerinde bir açılışa katılan Cumhurbaşkanı Tayyip Erdoğan bu duruma daha fazla sessiz kalamadı. Yıldırım Beyazıt Üniversitesi Esenboğa Kampüsü ve Sağlık Temel Bilimleri Binası'nın açılışı sırasında kamuoyunun sadece kar konuşmasından dolayı duyduğu rahatsızlığı daha fazla gizleyemeyen Erdoğan, "3 gündür bekliyorum, konu bir şekilde bana gelsin diyorum ama yok sizi kendi halinize bırakmakla olmayacak bu iş" dedi ve üniversite kampüslerine bundan sonra 'külliye' denilmesi gerektiğini belirterek yeni bir tartışmanın fitilini yaktı. Kurdela kesim töreninin ardından bir süre son günlerdeki yoğun kar yağışının getirdiği zorluklara dikkat çeken Tayyip Erdoğan, "Ya ne de güzel dinliyosunuz ha, bıraksak sizi sabah akşam kar konuşursunuz. Helal olsun ya, hepinize helal olsun" dedi ve konuşmasına şu şekilde devam etti: "Hayır şuraya lütfedip açılışa geliyorum koca Cumhurbaşkanı olarak, hadi medyasını geçtim burda beni karşılayan rektörle dekan bir baktım fısır fısır bi şeyler konuşuyolar. Dedim 'Ne konuşuyosunuz siz?'.. 'Efendim işte kar olsun, soğuklar olsun'... Yani bu noktada, böyle bir açılışta bile bu hale düşmüşüz inanabiliyor musunuz? E hadi o zaman, ben de bugün diyorum ki kampüslere, külliye diyelim artık. Bakalım bir hafta daha ne konuşacaksınız, hodri meydan..." Konuşması boyunca medyayı sık sık eleştiren Erdoğan, özellikle anahaber bültenlerine yüklendi. "Bak dün gece açtık Emine'yle televizyonu. Açmaz olaydık. Sürekli kötü haberler, sürekli insanın içini karartacak şeyler. Hep kar, hep kış. Yani yok mu bu ülkede şöyle iyi bir külliye haberi, bir medrese haberi? Baktık yok, dur dedim yarın ben kampüs açarken halledeyim bu işi" diyen Cumhurbaşkanı, külliye çıkışının sebeplerini de ortaya koymuş oldu. Açılış sırasında kar yağışının artması ve havanın soğuması nedeniyle üniversite yetkilileri basın toplantısına içeride devam edilmesini teklif ederken, Cumhurbaşkanı Erdoğan bu isteği karşılıksız bıraktı. "Yahu ben ne diyorum, siz ne diyosunuz. Hava gayet güzel, hiç de bişiyi yok. Amma abarttınız haa" diyerek, basın toplantısını dışarıda sürdürmekte kararlı gözüken Erdoğan, içlik giyilmesi halinde kimsenin bu havaları bu kadar abartmayacağını da sözlerine ekledi. Son olarak, mevcut koşullarda tüm üniversitelerin kampüse sahip olmadıkları konusuna da değinen Cumhurbaşkanı Erdoğan "Düşündüm, o işi de düşündüm. Şimdi biliyorsunuz kampüsü olmayan, yeri geldiğinde bir apartman katında eğitim veren özel üniversiteler de var. Onlara da küllük diyebiliriz gibime geliyor. Külliye'nin küçüğü gibi. Sempatik hem" sözleriyle her eğitim kurumuna eşit önem verdiğinin altını çizerek sözlerini sonlandırdı.