Silah Bulundurma Yaşını 18’e İndiren Tasarıya Yönelik Eleştirilerin Ardından, TBMM Silah Alt Komisyonu "Onlar" Tehlikesine Dikkat Çekti 18 yaşındakilere silah bulundurma hakkı tanıyan ve ruhsat almayı kolaylaştıran Silâh Kanunu Tasarısı kamuoyunda tartışmalara yol açarken, TBMM Silah Alt Komisyonu Basın Sözcüsü Selçuk Abasoy eleştirileri cevaplamak için düzenlediği basın toplantısında "onlar" tehlikesine dikkat çekti. "Biz de isteriz kimse silaha ihtiyaç duymasın ama gerçekçi olalım, onların varolduğu bir dünyada masum insanların kendilerini güvende hissetmesi için silah şart' diyen Abasoy, tasarının onaylanması halinde gencinden yaşlısına ülkedeki 70 milyonun onlara karşı hazırlıklı olabileceğini vurguladı.
 
 
 
4 Ağustos 2009'dan beri TBMM çatısı altında görüşülen tasarıda savunmasız kimsenin kalmaması için önemli adımlar atıldığını kaydeden Abasoy, yasaya şiddetle karşı çıkanlara "Peki bir gün onlarla karşılaştığınızda ne yapacaksınız?" sorusunu yöneltti. Abasoy, yasanın tamamen masumların iyiliği için yenilendiğini söylediği konuşmasına, "Size kalkın da birbirinizi vurun demiyoruz. Konunun katiyen o şekilde anlaşılmaması gerekir. Bu tamamen onlara karşı olan bir düzenleme. Ne yazık ki onlar her yerdeler... Bugün elimizi vicdanımıza koyup kendi kendimize sormamız lazım, hangimiz onların kazanmasını ister? Hiçbirimiz istemeyiz" diyerek devam etti.
 
 
 
Konuşmasında, onların meydanı boş bulmasına izin vermeyeceklerinin üzerinde ısrarla duran Basın Sözcüsü, açıklamalarını şöyle sürdürdü:
 
"Çeşitli önyargılarla bu tasarıya karşı olanlara soruyorum: Onlar gecenin bir vakti sizin için geldiklerinde ne yapacaksınız? Karınızı kızınızı nasıl koruyacaksınız? Şimdi bu konuları gerek burada olsun, gazetelerde televizyonlarda olsun birçok platformda, demokrasinin çizdiği sınırlar içerisinde kalmak kaydıyla tartışabiliyoruz. Tekrar soruyorum: Onlar kapınıza dayandığında, onlarla da tartışabilecek misiniz? Elbette hayır. Çünkü onlar, tartışmayı bilmeyen, sorunları ancak şiddet kullanarak çözebileceğini sanan bir grup silahlı barbar. Onlar katiyen sizin gibi değiller. Siz bir başkasınız. Şu an için yapabileceğiniz en iyi şey, belki de size zannettiğinizden bile yakın olan onlardan korunmak için gidip birer, hatta duruma göre ikişer, üçer tane silah almak olabilir. Pompalı tüfek de güzel bir alternatif tabii ki. Yeter ki onlardan daha fazla silahınız olsun..."
 
 
 
Son olarak, bir ülkenin topyekün silahlanmasının en ufak kıvılcımda bir iç savaş çıkmasına müsait bir zemin hazırlayabileceği iddialarına da değinen Abasoy, "Bazı kesimlerin silah taşıma ve kullanma özgürlüğü yönündeki tüm çalışmalarımızı maksatlı olarak başka yerlere çekmek istediğini herkes çok iyi görüyor" dedi ve açıklamalarını şu sözlerle noktaladı: "İç savaşın da çıkacağı varsa zaten çıkar, bu işler eninde sonunda olacağına varır. Hadi diyelim öyle bir şey oldu, savaşı onlar kazansa daha mı iyi? Senin daha çok silahın olsun, sen daha çok öldür, sen kazan. Ben burada kimseyi töhmet altında bırakmak istemem ama bu tasarıya karşı çıkanlar biraz da sanki onların kazanmasını istiyor gibiler. Neyse ki, bu millet her şeyin çok iyi farkında."