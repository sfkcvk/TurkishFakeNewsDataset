Mısır ve Türkiye'den Ümidi Kesen ABD, Ortadoğu'da Kendi Model Ülkesini Kurmak İçin Uygun Arsa Bakıyor... Ortadoğu’daki ülkelere model olacak İslami gibi ama aynı zamanda demokratik bir yönetim kurma hedefinde Mısır ve Türkiye'den beklediği verimi alamayan ABD yönetimi sürece bizzat dahil olmak için düğmeye bastı. Konuyla ilgili olarak akşam saatlerinde Beyaz Saray'da bir basın toplantısı düzenleyen ABD Dışişleri Bakanlığı Ortadoğu Masası Sözcüsü Isaac McForest “Güya sıfırdan ülke kurup boşa masraf etmeyelim dedik ama anlaşıldı, bu iş böyle olmayacak. Nasıl bir coğrafya ise ya seçimle başa gelen diktatör kesiliyor ya darbe oluyor, biz de sıkıldık artık” diyerek bölgedeki devletlere örnek olması açısından 100-150 dönümlük bir arazide kendi butik devletlerini kuracaklarını açıkladı.   Basın toplantısında oldukça gergin olduğu gözlenen McForrest, "Açıkcası çok da umurumuzda değil Ortadoğu'ya demokrasi gelmiş gelmemiş, neticede bize ne? Ama işte bir yandan orada da koca bir piyasa atıl durumda bekliyor. Petrol metrol derken az çok bi paraları da var. Bunlar içe kapanmasın, biraz dünyaya entegre olsunlar ki 3-5 bir şey satalım, piyasa dönsün diye bütün iyi niyetimizle uğraşıyoruz ama maalesef kimse bize yardımcı olmuyor" sözleriyle ABD dış politikasındaki sorunları özetledi.  Ortadoğu'daki diğer ülkelere örnek olması için çok umut bağladıkları Mısır ve Türkiye'de son bir kaç ayda yaşanan gelişmelerin kendileri açısından büyük hayalkırıklığı olduğunu belirten McForest, şöyle devam etti:  “Tam 'lan bu sefer oldu galiba' derken bir bakmışız ya bi diktatörlük gelmiş ya darbe olmuş. Hayır seçime kadar da işler fena gitmiyor aslında. İyi kötü bir seçim oluyor ama artık havasından mıdır suyundan mıdır nedir, sandıktan çıkan kendini ülkenin sahibi sanıyor. Sonra ‘dur şurada istediğim gibi at koşturayım' diye bi coşkuyla, sağa sola kendi adamlarını yerleştirip diğerlerini postalamakla geçiriyor bütün zamanı. Elli defa dedik ki bakın o iş tam öyle değil, sen altı üstü hizmet etmek için belli bi süre seçilmiş adamsın, hastane okul falan yap, yol yap, bizle aranı iyi tut, İran'a, öyle Rusya'ya çok yanaşma, kendi halkına da fazla karışma' diye ama buraya gelince ‘he anladım tamam’ diyorlar ülkeye gidince yine aynı bildiklerini okuyorlar. Başta belki görmemişliktendir, biraz alışınca normale dönerler diye bekledik ama artık umudumuz kalmadı. Mecbur o ülkeyi de kendimiz kurucaz. Size harcadığımız enerjiyi Mars'a harcasak şimdiye koloni kurmuştuk orada...” Ortadoğu'da kurulacak model ülke için 100-150 dönümlük, şirin, butik ülke havasına uygun bir arsa baktıklarını kaydeden McForest, arsanın bulunmasının ardından bu bölgeye çoğunluğu Müslüman, bir kısmı da çeşit olsun diye Yahudi, Hıristiyan ve ateistlerden oluşan yaklaşık 2000 ABD vatandaşının yerleştirilerek ortalama bir Ortadoğu ülkesinin nüfus yapısını yakalamaya çalışacaklarını açıkladı.  Bakanlık Sözcüsü, eğitim sürecini hızlandırmak amacıyla, kurulacak ülkede 6 ayda bir seçim yapılarak hükümetin değiştirileceğini belirtirken, “Diğer ülkeler de oradan baka baka öğrensinler artık. Dikkatinizi verirseniz öğrenirsiniz aslında, zor bir şey yok. Çok benzer bir deneyi yıllar önce maymunlarla yaptık biz, baka baka aynı şekli oluşturdular kendi ellerindeki materyallerle. En başarılı olanlarını uzaya yolladık. Eee hadi bakalım uzaya ilk kim gitmek istiyor? Öyle de bir güzellik yapabiliriz yani, kesin söz vermiyim de” sözleriyle projenin sürprizlere açık olacağını da müjdeledi. Kurulacak ülkenin ardından, Ortadoğu’daki çeşitli hareketlerin liderlerini “Model ülke kursu”na çağırarak, yerinde öğrenme sistemini de geliştireceklerini aktaran McForest, eğitim sürecinde katılımcılara Sims oynatılarak sanal ortamda pratik kazandırılacağını ifade etti. McForest "Önce Sims’te kendilerini kanıtlayacaklar sonra belki bir bitki ya da kedi alıcaz onlara. Bakalım ne kadar yaşatabiliyorlar. Ülke emanet etmek anca ondan sonra…" derken, kursu başarıyla tamamlayan katılımcılara "USA Certified Third World Leader" sertifikasının verileceğini de sözlerine ekledi.  Bir soru üzerine, kurulacak ülkenin isminin büyük ihtimalle "Jabbar" olacağını söyleyen McForest, "hem ismin Arapça tınısı hoşumuza gitti hem de bölgede Jordan adıyla anılan bir ülke olmasına rağmen rahmetli Kareem Abdul Jabbar'ın adını yaşatacak bir devlet yok. O haksızlığa da bir son vermek istedik" derken, Jabbar Milli Marşı olarak da "Ortadoğu’nun merkezi yerinde, en ileri demokrasinle, hem biraz Müslüman gibi de, ne de güzel oldun yeminle" gibi bir şeyler düşündüklerini ifade etti. McForest, son olarak ülke için uygun arsa arayışlarında gelinen aşamayı da şu sözlerle aktardı: "Tabii gönül isterdi parası neyse trink verip alalım araziyi ama bizim de bu ara durumlar sıkışık olduğu için şimdilik hibe yöntemiyle ilerlemeyi düşünüyoruz. Ülkeyi işletmeye başlayınca oranın bütçesinden yavaş yavaş bi şeyler öderiz belki bilemiyorum. Bu şartlarda bize şöyle deniz kenarından 100-150 dönüm bi yer verecek olan varsa buyursun. Zaten kalıcı değiliz, 2-3 ülkede kafamızdaki gibi bir demokrasi yerleşir gibi olunca boyasını badanasını yaptırıp aldığımız gibi teslim ederiz araziyi..."