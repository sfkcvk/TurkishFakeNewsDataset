Başbakan Erdoğan'ın Nikah Şahitliğini Yaptığı Kamberoğlu Çifti, Ayıp Olmasın Diye 4 Yıldır Boşanamıyor 2006 yılında Başbakan Recep Tayyip Erdoğan ve o yıl kabinede yer alan Abdülkadir Aksu, Nimet Çubukçu gibi bakanların nikah şahitliği ile dünya evine giren Cahit-Esra Kamberoğlu çiftinin bir süredir ayrı yaşadıkları sonunda aile büyükleri ve çiftin yakın dostları tarafından doğrulandı. İstanbul Büyükşehir Belediye Başkanı Kadir Topbaş'ın kıydığı nikahla evlenen çiftin, nikaha katılan devlet büyüklerine ayıp olmasın diye bir türlü boşanamadıkları ortaya çıktı.
 
 
 
Cahit ve Esra Kamberoğulu çifti bundan yaklaşık 4 sene önce Swiss Otel'de düzenlenen rüya gibi bir düğünle evlenmişlerdi. Başbakan Recep Tayyip Erdoğan, dönemin İçişleri Bakanı Abdülkadir Aksu, Kadın ve Aileden Sorumlu Devlet Bakanı Nimet Çubukçu ve Esra Kamberoğlu'nun en yakın arkadaşı Sevda Derbent'in şahitlik yaptığı nikahla hayatlarını birleştiren çift, iki yıldır ayrı yaşadıklarının ortaya çıkması üzerine ortak bir basın toplantısı düzenleyerek öncelikle düğünlerine gelen devlet erkanından özür dilediler. "Başbakanımızın bize mutluluklar dilerkenki yüz ifadesi hala aklımızda. O babacan tebessüm, o içten temenniler... Gerçekten çok utanıyoruz, başka türlü olsun isterdik ancak olmadı, yürütemedik. Onlara layık olamadık..." diyerek mahcubiyetlerini ifade eden Kamberoğlu çifti adına ilk açıklamaları Cahit Kamberoğlu yaptı:
 
 
 
"Aslında Esra ile ben en başta kendi aramızda sade bir düğün istiyorduk ama ailelerin yok erkek tarafı şunu yapsın, yok madem öyle kız tarafı da bunu yapsın demesi üzerine, Esra'nın babasının da siyasi bağlantılarıyla iş buralara dek geldi. E düğün ve davetliler bu kadar iddialı olunca da doğal olarak evliliğimizden de beklentilerimiz arttı. Fakat ne yazık ki bir türlü nikah
şahitlerimize, Sevda hariç, layık bir evlilik yürütemedik. Onların isimlerinin altında, yine Sevda hariç, hep ezildik. Her şey farklı olsun istedik ancak beraberliğimizin daha altıncı ayında konuşacak bir şeyimiz kalmadı. Tek yaptığımız akşam beraber dizi izlemek, alışveriş merkezlerinde donuk ifadelerle dolaşmak ve arada bir de bizim gibi ölesiye sıkılan başka evli çiftlerle dışarı çıkmaktı. Daha normal bir düğünle evlenmiş olsak belki bunları kaldırabilirdik ama, Sevda hariç, koskoca devlet erkanının şahitlik ettiği bir evliliğin böyle sıkıcı bir şey olmasını bir türlü içimize sindiremedik..."
 
 
 
Yaşadıkları ayrılığın bu şekilde duyulmasından dolayı büyük hicap duyduğunu söyleyerek sözlerine başlayan Esra Kamberoğlu ise öncelikle Tayyip Erdoğan ve diğer bakanlara seslenerek "Değerli büyüklerim, inanın bu boşanma kararının sizlerle uzaktan yakından bir ilgisi yok. Siz elinizden geleni yaptınız en güzel şekilde görevlerinizi yerine getirdiniz. Lütfen bizi anlayışla karşılayın" mesajı verdi. Eşinden iki yıldır ayrı yaşadığını ve aldıkları boşanma kararı için doğru bir anı beklediklerini söyleyen Esra Kamberoğlu, konuşmasını şu şekilde sürdürdü:
 
"Cahit'in de dediği gibi basit bir hayat istiyorduk biz, fakat o düğünden sonra hiçbir şey eskisi gibi olamazdı. Olmadı da... Aslında ben babama birkaç kere durumu izah etmeye çalıştım, ancak ne zaman yanına gitsem 'Bugün de Bakan bey sizi sordu, mutlulardır inşallah diyor', 'Nimet Hanım'ın çok selamı var. Bir gün eşinle seni yemeğe bekliyor' diyerek lafı ağzıma tıktı. Ha söyledik, ha söyliycez derken aradan iki sene geçti. En sonunda da herhalde Sevda yumurtlamış bizimkilere, ondan sonra da herkes duydu zaten. Babam şu an insan içine çıkamaz bir halde. İlaçlarla ayakta duruyor adamcağız..."
 
 
 
Toplantının sonunda, resmi olarak boşanabilmek için nikahta hazır bulunan devlet büyüklerinin aktif siyaset sahnesinden çekilmelerini beklemekten başka çare göremediklerini ifade eden talihsiz çift, "Elinde bir belge, uygunsuz bir video ya da ona benzer bir şey olan varsa lütfen bizimle temasa geçsin. İyice elden ayaktan düşmeden bu işi mutlaka bitirmemiz lazım..." sözleriyle açıklamalarını noktaladılar.