''Fetöcü'', ''Hain'' ve ''Terörist'' Dahil 14 Kelimeyi Seri Bir Şekilde Tekrarlayabilen Sevimli Muhabbet Kuşu Boncuk, AK Parti İletişim Sorumluluğuna Atandı... 24 Haziran seçimine doğru aday ve partilerin propaganda yarışı da giderek kızışırken, AK Parti'den önemli bir transfer hamlesi geldi. Seçim kampanyasının iletişimi için Ankara Sincan'da berberlik yapan Ayhan Bağlık(42)'ın 6 yaşındaki muhabbet kuşu Boncuk'la anlaşan AK Parti, ''Fetöcü'', ''Hain'', ''Terörist'' ve "Lobi" gibi 14 sözcüğü seri bir şekilde sürekli tekrarlayabilen sevimli hayvanla başarılı bir kampanya dönemi geçirmeyi hedefliyor.  Boncuk'un AK Parti İletişim Sorumlusu olarak atandığı imza töreninde konuşan muhabbet kuşunun sahibi Ayhan Bağlık, hayvanın neredeyse doğduğundan beri kendisiyle olduğunu ve 6 yıldır berber dükkanında devamlı açık olan A Haber'i izleyerek son derece donanımlı bir şekilde yetiştiğini ifade etti. "Öncelikle her iki taraf için de hayırlı uğurlu olsun. Evladım diye demiyorum, kelime haznesi onlarla aynı sayıda olmasına rağmen eğer keyfi yerindeyse benim diyen A Haber yorumcusundan daha seri bir şekilde FETÖ, Hain ve Lobi diyebiliyor. İlerleyen günlerde de hep birlikte göreceğiz zaten. Rabbim utandırmasın inşallah" diyen Bağlık, Boncuk'un partide önemli hizmetlere imza atacağına inandığını da sözlerine ekledi.  Bağlık'ın ardından söz alan AK Parti Basın ve Halka İlişkiler Sorumlusu Muzaffer Sungurlar ise Boncuk'un partinin gülen ve aydınlık yüzünü ön plana çıkarma konusunda önemli bir misyon edindiğini vurgulayarak muhabbet kuşuna görevinde başarılar diledi. Parti olarak seçim sürecine kimseye terörist, hain, FETÖ'cü dememe sloganıyla çıktıklarını ancak süreçte yaşanan tıkanmalar nedeniyle strateji değişikliğine gittiklerini belirten Sungurlar, şöyle devam etti: "Bunları demeyince mecburen seçilirsek neler vaat ettiğimizi anlatmamız gerekti. Orada da işte biliyorsunuz ekonomiyi düzelteceğiz, demokrasiyi iyileştireceğiz, eğitimi ayağa kaldıracağız gibi şeyler çıktı ortaya. 16 yıldır iktidarda olan bir parti olarak 'Kendi pisliğimizi temizleyeceğiz' gibi bir kampanya yürütmek zorunda kalacağımızı görünce yol yakınken tekrar ilk stratejiye dönmenin daha mantıklı olduğuna karar verdik. Seçime kadar bu arkadaşımızla birlikte bize oy vermeyecek herkese seri şekilde terörist, Fetöcü falan diyerek en azından bir şeyler vaat etme derdinden kurtulacağız. Bir de insanlar hep aynı şeyleri söyleyince bir noktadan sonra sıkılıyorsun dinlemekten ama muhabbet kuşu olunca yadırgamıyorsun. Onun olayı o çünkü. Seçmenimizin de artık iyice pörsümüş olan isimler yerine genç, dinamik ve sevimli bir muhabbet kuşunu dinlemekten daha mutlu olacağına inanıyoruz. Onlar için de güzel bir değişiklik olacaktır..." Konuşmaların ardından muhabbet kuşu Boncuk kendisini 1 yıllığına AK Parti'ye bağlayan imzayı alkışlar ve dualar arasında atarken, basına da çarpıcı açıklamalarda bulundu. Başta kalabalık nedeniyle biraz çekingen davranmasına rağmen sahibi Ayhan Bey'in ''Hadi oğlum, konuş oğlum. Fetöcük de kuşum'' şeklindeki ısrarlarına dayanamayan deneyimli muhabbet kuşu, sözlerine ''Büyük oyun babacık'' diyerek başladı. Daha sonra ''Fetöcük bunlar ittifak şer terörcük mihrak beka" sözcüklerini değişik kombinasyonlarla defalarca tekrarlayarak, muhalefe sert mesajlar gönderen Boncuk, 1 dakika içerisinde 12 kere fetöcü deme perfomansıyla da izleyenlerden tam not aldı.