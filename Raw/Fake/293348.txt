27 TL Bandını Aşarak Rekor Kıran Bebek Bezi, Yatırımcısının Yüzünü Güldürüyor... Türkiye’deki yatırım araçları arasında uzun süredir iddialı konumunu sürdüren bebek bezi, bugün yine tarihi bir rekora imza attı. Sabah saatlerinde 40’lık paketi 23 TL seviyelerinden açılan bez, Merkez Bankası’nın müdahale etmeme kararıyla ivme kazanarak günü 27 TL’den kapattı. Bu, bebek bezinin son 6 aydaki 12. rekoru… Yatırımcıların son dönem gözdesi bebek bezi, bugün bir kez daha sevenlerinin yüzünü güldürdü. Güne iddialı başlayan bez, TL ve Dolar karşısında gün boyu değer kazanırken, petrol varil fiyatlarındaki düşüşten de zerre kadar etkilenmeyerek ivmesini sürdürdü. Finans uzmanlarının FED'in olası faiz artırımını sorguladığı ortamda, bebek bezi bu sonuçlarla bir kez daha en güvenli liman olduğunu kanıtladı. Dövizlerini bozdurarak varlıklarını bebek bezine gömenler, gün sonunda bir kez daha gülen taraf olurken, piyasayı dikkatli takip etmeyen anne ve babalar acılıydı. 
 
 Yatrım uzmanlarına göre ise bezdeki ciddi yükseliş önümüzdeki günlerde de sürecek. En azından 25 TL seviyelerinde bir destek noktasının oluştuğu ortaya konurken, belirtiler haftasonuna doğru 30 direncinin kırılarak daha yukarı yönlü hareketlerin de oluşabileceği şeklinde. Merkez Bankası’nın müdahale etmemesi de bu yukarı yönlü hareketi destekler konumda. Tüm bu tablo ışığında uzmanlar 2 seçenek olduğunu kaydediyor. Ya vatandaş eldeki parayla bez alacak ya da bir şekilde bebeklerinin kaka yapmamasını sağlayacak… Bebek bezinin önümüzdeki dönemdeki seyriyle ilgili olarak finans çevrelerinden gelen kimi yorumlarsa şöyle:  Tabi bebek bezi şimdi TL karşısında politik beklentilerden de güç alıyor. Başkanlık olacak mı? Ne tip bir başkanlık olacak? Bunlar hep soru işareti... Bebek bezi yükseliyor gibi görünüyo bu durumda tabelada ama aslında düşen Türk lirası ve bebeğin ana babasının vadesiz hesap bakiyesi.... Bebek bezi/TL paritesinde 25 seviyesi oldukça kritikti. Özellikle Eylül-Ekim-Kasım arasında doğan bebeklerin fazlalığı ve kaka oranları, direnç noktasının kırılmasına neden olmuş olabilir. Önümüzdeki dönemde belirliyeci olan yine ailelerin talebi ve çocukların kaka yapma viskomateritesi olacak.  Kısa pozisyonda aldım-verdim çıktım ben. Stop loss'u da 5. kakaya kadar koydum, ama 15.00 itibariyle 4. kaka çoktan geldi. 3'te bırakıcaktım ama neyse artık… Kardan zarar diyelim…  Benim bebişimin volatilitesi biraz düşük. Ek gıdaya geçince böyle oldu altlı üstlü gidiyoruz şimdilik... Ama düzelecek, bu da düzelecek doktor da dedi. Haftaya normale dönermiş... Şu an Merkez Bankası’nın yapması gereken ilk şey piyasaya bebek bezi salarak, direnç noktasını 20 seviyesine çekmek. Eğer bunu yapmıyorsa, o Merkez Bankası’nın başındaki insanın art niyetini ararım ben.