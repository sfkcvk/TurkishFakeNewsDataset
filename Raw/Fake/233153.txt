Mihail Kalaşnikov'un Ölümüyle Sarsılan Nijerya'da 3 Günlük Ulusal Yas İlan Edildi Dün sabah 94 yaşında hayata gözlerini yuman Rus General ve silah tasarımcısı Mihail Kalaşnikov, Nijeryalılar'ı üzüntüye boğdu. Ölüm haberinin ardından ülkede 3 günlük milli yas ilan edilirken, Devlet Başkanı General Goodluck Jonathan televizyondan halka yaptığı konuşmada "Nijerya'yı Nijerya yapan değerlerden birini kaybetmenin derin üzüntüsü içindeyiz. Manevi babamızı yitirdik. Hepimizin başı sağolsun" ifadelerine yer verdi.  Nijerya, yıllardır iktidar, muhalefet, genç, yaşlı, çocuk demeden herkesin severek ve beğenerek kullandığı Kalaşnikof'ların yaratıcısı Mihail Kalaşnikov'un ölümüyle sarsıldı. Haberin duyulmasının ardından 3 günlük yas ilan edilen ülkede kamu binalarında bayraklar yarıya indirilirken, haftasonu oynanacak spor müsabakaları öncesinde de saygı duruşunda bulunulacağı açıklandı.  Devlet Başkanı General Goodluck Jonothan ise akşam saatlerinde ülkenin resmi televizyonundan halka seslenerek duyduğu acı ve üzüntüyü paylaştı. Güçlükle ayakta durmasına rağmen elinde Kalaşnikof'uyla kameraların karşısına geçen Jonothan, "Öncelikle hepimizin başı sağolsun. Bugün sadece bir silah tasarımcısını değil, aynı zamanda iç çatışmalarla olsun, katliamlarla olsun adımızı tüm dünyaya duyurmamızı sağlayan bir dehayı kaybettik. Acımız çok büyük..." sözleriyle tüm Nijeryalıların hislerine tercüman oldu. 
 Nijerya'yı Nijerya yapan değerlerden birinin daha eksildiğine vurgu yapan Jonothan, yaşadığı şok nedeniyle çok fazla konuşmak istemediğini belirtirken, taziye mesajını da şu sözlerle noktaladı: "Sevgili vatandaşlarım, bugüne dek 3 tane adam gibi adam tanıdı bu ülke... Biri çok saygıdeğer Kalaşnikov, biri Toyota Pikaplarının tasarımcısı Akio Kiyeda, üçüncüsü de Çetinler Tekstil Sanayi Ltd.'nin kurucu Mehdi Çetinler..  Mehdi Bey de avcı yeleğinin mucidi, hiç azımsanmaması gereken bir değer.. Geriye bu muhteşem üçlüden bir tek kendisi kaldı. Allah uzun ömür versin, başımızdan eksik etmesin inşallah...'' Devlet Başkanı'nın konuşmasının ardından ekrana gelen "Kalaşnikof'u Anlamak" isimli kitabın yazarı Motambe Aduamah ise "Kalaşnikof yaptıklarıyla dünyanın seyrini değiştirdi. Batılılar için Thomas Edison, Albert Einstein, Steve Jobs neyse bizim için de kendisi oydu. Bugün Nijerya'da birbirimizi mızrakla, baltayla öldürmüyorsak kendisi sayesindedir. Çağının ötesinde bir insandı..." şeklinde konuştu. Konuşmaların ardından Kalaşnikof'un hayatını anlatan bir belgeselle yayına devam edildi.  Ülkedeki genel matem havasına karşın Nijerya'da muhalif görüşler de yok değil. Ülkede azınlıkta bulunan M4A1 Konseyi yayınladığı açıklamayla, "Kalaşnikov'u putlaştırmaya kimsenin hakkı yok. Bu en başta kendisine zarar verir. Bizim de acımız büyük, kimimiz babamızı, kimimiz kardeşimizi bu silahlarla kaybettik ama 3 gün tatil ilan etmek nedir? Biz 1 gün yasımızı tutar sonra iç savaşa devam ederiz. Eminiz o da yaşasa böyle olmasını isterdi..." diyerek, hükümete yüklendi.  Mihail Kalaşnikov'un ölümünün ardından Nijerya'daki gelişmeler bu yönde olurken, Afrika'nın diğer ülkelerinde de benzer görüntüler vardı. Ruanda, Çad, Sudan ve Nijer gibi ülkelerde düzenlenen törenlere akın eden binlerce vatandaş, ellerindeki kalaşnikoflarla havaya ateş açarak bir nebze olsun acılarını hafifletmeye çalıştılar. Törenler esnasında başlayan çatışmalarda ise şu ana kadar bilanço ağır: 47 ölü, 82 yaralı...