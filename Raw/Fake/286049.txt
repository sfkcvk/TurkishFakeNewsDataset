Düğün Döneminde İlgi Manyağı Olan Binlerce Çift, Düğün Sonrası Gerçek Hayata Adapte Olmakta Zorlanıyor 2016 Evlilik sezonu tüm hızıyla sürerken, düğünleri boyunca el üstünde tutulan, akrabaları ve yakın arkadaşlarının gözbebeği olan binlerce çift tüm o hengamenin sonlanmasının ardından normal hayata adapte olmakta bir hayli güçlük çekiyor... Ağustos ayı itibariyle merkezlerine ''ağır depresyon'' şikayeti ile başvuran yeni evli çift sayısında çok büyük bir artış olduğunu ifade eden Evlilik Uzmanı Candan Oyundar, kına gecesi-nikah-düğün gibi aşamalarda kendisini süper star zanneden gelin ve damatların gerçeklerle yüzleşmekte zorlandığını kaydetti. ''Normalde etrafında o kadar da sallanmayan karakterlerin düğün gazı ile ilgiye boğulması, kişilerin hayatında onulmaz yaralar açabilir'' diyerek durumun ciddiyetine dikkat çeken Candan Oyundar, sözlerini şöyle sürdürdü: ''Hep uyarıyoruz, 'O düğünlere gelenlerin çoğu zaten beleş yiyip-içme derdinde, sizi salladıkları bile yok' diyoruz ama kime diyoruz? Biz söylüyoruz, yine biz işitiyoruz. İşin aslı şu ki, evlilik yolunda bu da atlatılması gereken bir merhale. Düğünlerinde bir günlüğüne bile tüm ilgiyi üzerinde toplayan çiftler, ne yazık ki hayatlarının geri kalanında 90'larda ünlü olmuş, sonra unutulmuş Ferda Anıl Yarkın gibi hissederler. Bu kaçılnımazdır'' 2015 Yılın ilk 8 ayında toplam 1.282 çifti rehabilite ettiklerini de sözlerine ekleyen deneyimli Evlilik Uzmanı, kendilerine başvuran bazı çiftlerin tecrübelerini de kamuoyuna aktardı. Bu yıl dünya evine giren bazı çiftlerin, evlilik sonrasındaki düşünceleri şu şekilde oldu:  Bizi kullandılar... Kendileri damat halayı çekecek, bedava kuaföre gidecek, çiftetelli oynayacak diye bizi harcadılar... Resmen 2 haftalık evliyiz ve henüz arayıp soran olmadı... Nerede o 2 ay boyunca yüzümüze gülen insanlar? Hani her şey çok güzel olacaktı ha? Nerede o şerefsizler??  Valla daha geçen gün alevli maytaplarla girip, kraliyet tahtına oturan biz değil miydik diye düşünüyor insan. Hayret yahu, baya kralla kraliçe gibiydik. Şimdi oturduk Kiraz Mevsimi izliyoruz el elde baş başta. Çeyrek takan taktı gitti, ee hayatın geri kalanı nolcak lan? Kraliçeye bak Allahını seversen koltukta uyudu...  Atacağım çiçek için birbirini ezen tipler şimdi yüzüme bakmıyor. beni çağırmadan Karaköy'de ortamdan ortama... Hayır kimsiniz yani? Bi' kere evli bile değilsiniz. Herkes rütbesini bilsin lütfen.  6 Tane sahte çeyrek, 9 tane de gram takılmış... Biz aslında daha çok bunun acısını yaşıyoruz.. Resmen terk edildik... 10 gündür sıcak duşun altında ağlıyoruz... Efendim? Beraber giriyoruz evet... Ohoo ya ne alakası var nereye çektiniz hemen konuyu...