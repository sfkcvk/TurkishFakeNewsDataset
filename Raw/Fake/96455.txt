Propaganda Çalışmalarını Facebook Ve Twitter Üzerinden Yürüten Bağımsız Aday, İnternetin Yeni Yıldızı Olma Yolunda  12 Haziran seçimlerinde Antalya'dan bağımsız milletvekili adaylığını açıklayan Muzaffer Eren, reklam için sosyal medyada başlattığı çalışmaların umduğundan çok daha fazla ses getirmesiyle internetin yeni yıldızı olma yolunda hızla ilerliyor. Kısa süre içerisinde facebook ve twitter'da hatırı sayılır bir takipçi sayısına ulaşan Eren, seçimlerden zaten pek de bir beklentisi olmadığını ifade ederek artık amacının sosyal medyada kalıcı olmak olduğunu ifade etti.
 
 
 
Kısıtlı bütçesi nedeniyle seçim kampanyasını internet üzerinden yürütmeyi tercih eden 42 yaşındaki bağımsız milletvekili adayı Muzaffer Eren, facebook sayfasında yayınladığı "Dertli gönüllere giren, işte benim Muzaffer Eren" başlıklı afiş ile kısa süre içerisinde sosyal medyada en fazla paylaşılan içeriklerinden birine imza atmış oldu. İlk olarak, binlerce insanın "mutlaka bakın, yarılacaksınız" diyerek birbirine gönderdiği afişle ismini duyuran yeni internet ünlüsü Muzaffer Eren, daha sonra sayfasında paylaştığı komik videolar, özlü sözler ve popüler şarkılarla beklemediği bir şöhrete kavuştu.
 
 
 
Çalışmalarını sürdürdüğü evinde basın mensuplarını ağırlayan internet dünyasının yeni fenomeni Eren, sözlerine milletvekili adaylığından çekildiği yönündeki iddiaları yanıtlayarak başladı. Henüz böyle bir girişimde bulunmadığını, zaten vekil seçilme ihtimali olmadığından buna gerek de duymadığını söyleyen Eren, "Ha yani şimdi sorsanız, birazcık bile milletvekili seçilme şansım olsa hemen çekerdim adaylığımı. Zaten şu an ben gerek facebook'ta, gerek twitter'da en güzel bir şekilde milletimizi temsil ediyorum. Bu saatten sonra meclisiyle, kanunuyla ne diye uğraşayım?" diyerek, siyasette muhtemelen hiçbir zaman yakalayamayacağı mutluluğu sosyal medyada bulduğunu ifade etti.  
 
 
 
Her şeyin, memleketlileri Antalyalılara ulaşmak için açtığı facebook sayfası sayesinde başladığını kaydeden Muzaffer Eren, "Gerek seçimle ilgili vaatlerim, sloganlarım olsun gerekse de bastırdığım afişler olsun hepsi internet camiasından yoğun bir ilgi gördü. Milletimiz benim samimiyetime ve özgüvenime büyük teveccüh gösterdi" dedi. Eren, kendisini internetin yeni yıldızı olmaya götüren süreci de şöyle anlattı:
 
"Efendim şimdi biraz boş vaktimin çokluğundan, biraz da bizim eşin dostun gaza getirmesinden 12 haziran seçimleri için bağımsız adaylığımı açıkladım. Hani çok bir umudum yoktu ya, yine de adettendir diye bir iki afiş yaptırıp, hiç değilse internet üzerinden bunları insanlara yaymaya çalıştım. Eskiden beri hayranı olduğum ve örnek aldığım sanat güneşimiz rahmetli Zeki Müren beyfendinin bir şarkısından esinlenerek bulduğum 'Dertli gönüllere giren, işte benim Muzaffer Eren' sloganı ve bu slogana uygun olarak hazırlattığım afişimi facebook sayfamda paylaşmamla beraber bir iki gün içerisinde binlerce hayranım oldu." 
 
 
 
"Peki bu işlerden maddi bir gelir de elde edebiliyor musunuz?" şeklindeki bir soruya karşılık, "Efendim bana milletimin sevgisi ilgisi yetiyor çok şükür... Haa bunun dışında sayfama aldığım reklamlarla olsun, sponsorluk anlaşmalarımla olsun şu an nerdeyse 2 milletvekili maaşına denk bir gelirim var" yanıtını veren Muzaffer Eren, bu saatten sonra "Gel başbakan ol" deseler bile Ankara'ya gitmeyeceğini de net bir şekilde ifade etti.
 
Sosyal medyanın kendisine sadece şan, şöhret ve para getirmediğini de sözlerine ekleyen Eren, internetteki şöhreti sayesinde buluştuğu bazı kadın fan'larının fotoğraflarından oluşan bir slide show'un ardından "Şüphesiz ki halkın iradesi her şeyin önündedir" sözleriyle toplantıya son verdi.