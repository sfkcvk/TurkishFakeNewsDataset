Doğu Ekpresi Çılgınlığına Rakip Hakkari'den Çıktı: Yüksekova İtimat Turizm  24 saat süren maceralı tren yolculuğu ile özellikle gençlerin ilgi odağı olan Doğu Ekpresi'ne rakip Hakkari'den çıktı. Yolcularına İstanbul - Hakkari arasında 72 saat süren çılgın bir otobüs yolculuğu vaat eden firma, sloganıyla da hayli iddialı: 'Esas macerayı bizimle görün...' Son dönemin gözdesi Doğu Ekspresi'yle Kars turları, bölgede yeni bir turizm akımının da ateşleyicisi oldu. Biletleri haftalar öncesinden tükenen Doğu Ekspresi'ne özellikle farklı bir deneyim ve macera yaşamak isteyen gençler yoğun ilgi gösterirken, bu ilgi özel seyahat firmalarına da ilham kaynağı olmaya başladı bile. O firmalardan biri de Hakkari'de faaliyet gösteren Yüksekova İtimat Turizm. 1972 yılından beri Yüksekova'yla Ankara ve İstanbul arasında yolcu taşımacılığı yapan şirket, bugüne dek sadece başka şansı olmayanların tercih ettiği bu 72 saatlik muhteşem deneyimi şimdi özel paketlerle gençlerin hizmetine sunuyor.  Yüksekova İtimat Turizm'in ortaklarından Seyit Gülsular, basına yaptığı açıklamada özellikle kış aylarında kapanan yollar nedeniyle yolculuk süresinin 96 saate kadar çıktığını belirtirken, "O da yani otobüs tek parça halinde varabilirse" sözleriyle gençleri bekleyen maceranın boyutu hakkında ipuçları verdi.  "Biniyolar trene, 24 saatte tıngır mıngır gidiyorlar. Vay kondöktür abi şöyle sevimli, vay gizlice şarap soktuk onu içtik çok heyecanlı derken o 24 saatin yarısında da sızıyolar zaten. Neymiş? Macera yaşadık." diyen Gülsular; İtimat Turizm'in süresi, rotası, nerde kaç kere duracağı ve en önemlisi de son durağı bile tam belli olmayan turlarıyla piyasaya yeni bir soluk getireceğini ifade etti.  Firma yetkilisi, seyahatin Ankara - Yüksekova arasındaki bölümünde otobüste sigara dahi içilebildiğini, içerideki ayak ve yemek kokusuyla birleşince gerçekten de nefes kesici bir deneyim vaat ettiklerini de sözlerine ekledi. Bu anlamda sadece gençleri değil, nostaljik bir şehirlerarası yolculuk deneyimi yaşamak isteyen orta yaşlı gezginleri de turlarına beklediklerini belirten Gülsular, son olarak tur için talep edilen kişi başı tek yön 650 TL fiyata sınırsız çay, tuvalet ücreti, 6 öğün tabldot yemek ve zorunlu hayat sigortasının dahil olduğunu ifade etti.