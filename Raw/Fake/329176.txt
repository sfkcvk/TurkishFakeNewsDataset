Kadıköy Belediyesi'nden İstanbullulara Dev Hizmet: Hafta Sonu Moda Sahili Dışında Gidilebilecek Alternatif Yerler Tanıtım Günleri Başlıyor Hafta sonları İstanbulluların akınına uğrayan Moda sahili üzerindeki yükü hafifletmek için harekete geçen Kadıköy Belediyesi, şehirdeki alternatif güzergahları tanıtmayı amaçlayan bir dizi etkinlik düzenleme kararı aldı.  Kadıköy Belediyesi tarafından düzenlenecek tanıtım etkinliğiyle ilgili olarak konuşan Belediye Kültür ve Sosyal İşler Müdürü Orhan Durusul "Biz de pek bilmiyoruz ama bakıyoruz işte. Koskoca şehir, illa vardır gidilecek bir yerler. Olması lazım yani" sözleriyle şu an henüz araştırma safhasında olduklarını ifade etti.  Hafta sonları İstanbulluların Moda sahiline ulaşmak için ayrı, ulaştıktan sonra çimenlerde ve çevredeki mekanlarda oturacak bir yer bulmak için apayrı bir mücadele verdiğine dikkat çeken Durusul, şunları kaydetti: "Etkinliği en başta buraya ulaşmak için araçlarıyla trafikte saatlerce bekleyen ve boş bir park yeri bulabilmek için bütün Moda ve çevresini defalarca turlayan vatandaşlarımıza bir hizmet olarak düşünüyoruz. Bulduktan sonrası da ayrı bir dert. Bekle ki mekanlarda yer boşalsın da  sen otur. Kahvaltıcılardan tutun, kahvecilerin önüne kadar her yerde ayrı bir kuyruk. Kıçı kırık bir kahve için insanüstü bir mücadele veriliyor, adeta bir mülteci kampı görüntüsü yaşanıyor her hafta sonu. Yazık günah bu insanlara..." Etkinliğin başlaması ve İstanbulluların alternatif rotalar hakkında bilinçlenmesine kadar geçecek sürede, Moda sahilinin daha bilinçli olarak kullanılması için sosyal kampanyalar da düzenleneceğini belirten Durusul, "İlk olarak 'Otoparklar dolu arabanla gelme işte mk' şeklinde bir kampanyamız olacak. Bu tabelaları Kadıköy'ün girişi noktalarına dikeceğiz. Orada biraz bilinç kazandırabilirsek önemli sorunlardan birini aşmış oluruz" ifadelerine yer verdi. Bu kampanyaya paralel olarak "Selfie'sini çeken çıksın, kasıyor" kampanyasının da aynı tarihlerde başlatılacağını belirten Durusul, "Geldin, oturdun, kahveni söyledin, kahvenin fotoğrafını çektin, üstüne arkadaşınla selfie'ni de çektin, Instagram'da paylaştın tamam artık. Aynı şekilde çime uzandın, tepeden selfie'ni çektin, uzattığın ayaklarını çektin bitti senin işin. like'ları da git başka yerde say. Orada fazladan durduğun her saniye başkasının hakkından çalıyorsun." derken, kampanya için hazırlanan el ilanlarının belediye görevlilerince sahil boyunca dağıtılacağını da sözlerine ekledi .