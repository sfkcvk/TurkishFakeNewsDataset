Euroya, Dolara İnat: Ülkemizi Instagram'da Temsil Edecek 2 Kahraman Çift Törenle Phuket’e Uğurlandı... Dolar kurunun 3,70 lira seviyelerini gösterdiği 2017 mayıs ayında erken davranarak 18 ağustos 2018 tarihine ’Phuket’’ tatili için uçak biletlerini alıp, kalacakları otellerin de ücretlerini peşinen ödeyen Gürzlü ve Öztürk çifti bu sabah Atatürk Havalimanı Dış Hatlar Terminalinde Ekonomi, Dışişleri ve Turizm Bakanlığı yetkililerinin de katıldığı görkemli bir törenle Thailand’ın Phuket adasına uğurlandı. Gerek dövizin fırlaması sebebiyle yurtdışı tatil hayalleri suya düşen, gerekse de parası olmadığı için sadece İnstagram’da tatil fotolarına bakıp gıybet eden vatandaşlar adına ülkemizi Phuket’te temsil edecek olan Gürzlü ve Öztürk çiftlerinin uğurlanma töreninde konuşan Turizm Bakanlığı Müsteşarı Osman Yakacık önemli açıklamalarda bulundu. Bu ziyaretin, ülkemizin yurtdışında temsili açısından son derece anlamlı olduğunu belirten Yakacık şunları kaydetti: ''Ülkemiz üzerinde oynanan oyunları önceden görüp, geçen sene tatil planlarını yapıp, orada bir hafta geçirecek kadar döviz biriktiren bu kahraman evlatlarımızı bugün Phuket’e uğurluyoruz. Allah’ın izniyle Phuket havaalanına iner inmez döviz bürosuna gidip dolarlarını dost ve kardeş ülke Thailand’ın para birimi olan Baht’a çevirmek suretiyle bir hafta boyunca dosta güven düşmana korku verecek olan çiftlerimiz, ekonomik kriz algısı yürüten şer odaklarına da ülkemiz adına gerekli cevabı vermiş olacaklar. Yani hem oynanan oyunu bozacaklar hem de tatillerini gerçekleştirip ülkemizi en iyi şekilde temsil etmiş olacaklar...'' Güvenlik tehditi oluşmaması açısından seyahatin detayları ile ilgili bilgi vermekten kaçınan Yakacık, şöyle devam etti ’’Sadece şunu belirtmek istiyorum, elini taşın altına koyan bu iki yürekli çiftimize üstlendikleri misyonun önemini iyice anlattık. Bol bol fotoğraf çekinip postlamaları,story atmaları ve canlı yayın açmalarını diğer yandan facebook ve twitter’ı da etkin kullanmalarını sıkı sıkıya tembihledik. #wearebreakingthegame , #turkeyherewhereisamerica etiketleriyle o fotoğrafları, storyleri tüm dünyanın gözüne sokucaz. Çatlayın, kudurun, beter olun inşallah! Tabii Türk vatandaşlarımızı bu açıklamalarımızdan tenzih ederim, onlar alınmasınlar. İnşallah Rabbim bizlere ileride diğer 79,999,996 vatandaşımızı da buradan teker teker diledikleri bir ülkeye tatillerini yapmaya göndermeyi nasip eder. Hayırlısıyla şu kara günleri el birliğiyle bir atlatalım da önce...’’ Gazetecilerin sorusu üzerine ülkemizi yurt dışı tatilinde temsilin Phuket ile sınırlı kalmayacağını belirten Yakacık’’Şimdi buradan 310 numaralı kapıya geçicez arkadaşlar. Prag’a hareket edecek olan uçakta da iki Türk vatandaşımız varmış. Tatile mi gidiyorlar, iş için mi gidiyorlar, gidiyorlarsa hangi parayla gidiyorlar onu bi öğrenelim ona göre bir müjdemiz daha olabilir’’ sözleriyle açıklamalarını sonlandırdı.