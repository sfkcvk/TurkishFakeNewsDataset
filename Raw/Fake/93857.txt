İki Yıl Süren Çatışmaların Ardından Nijer'de Yönetimi Ele Geçiren Albay Guamsia Yanlıları, O Kadar Zahmete Değip Değmediğinden Emin Olamıyor Orta Afrika ülkelerinden Nijer'de 2 yıl süren kanlı çatışmaların ardından geçtiğimiz hafta ülkenin yönetimini ele geçiren Albay Guamsia yanlıları, şimdi de içine düştükleri boşlukla mücadele etmeye çalışıyorlar. Zafer kutlamalarının ardından, %90'ı çöl olan, fakir ve kimsenin haritada yerini bile bilmediği bir ülkenin yönetimi için 2 yıl savaştıklarını yeni yeni farkettiklerini belirten Albay Guamsia, "O ara gözümüz kararmış, çatışmanın tozu dumanı içinde, sıcağı sıcağına fark edememişiz. Şimdi ne yapacağımız hakkında açıkçası hiçbir fikrimiz yok." diyerek bir sonraki isyana kadar bir şekilde durumu idare etmeye çalışacaklarını ifade etti. Geçtiğimiz hafta General Jordan Niembe hükümetini devirerek Nijer'in yönetimini ele geçiren Albay Umaru Guamsia yanlılarının sevinç gösterileri bir süredir yerini derin bir sessizliğe bıraktı. 2 yıl süren ve toplam 60 bin civarında insanın hayatını kaybettiği kanlı iç savaşın ardından ulaştıkları zaferi birkaç gün boyunca doyasıya kutlayan Guamsia yanlıları, bunca zahmetin altında petrol bile olmayan büyük bir çöl için olduğunu yeni yeni farkederlerken, Albay Guamsia'nın bu sabah düzenlediği basın toplantısı moralleri iyice bozdu. Başkent Niamey'deki hükümet sarayında basın mensuplarının karşısına geçen Guamsia, dava arkadaşlarına teşekkür ederek başladığı konuşmasına şöyle devam etti: "Yine savaşırken iyiydi vakit geçiyordu ama şimdi ne yapacağımızı ben de bilmiyorum açıkçası değerli yoldaşlarım. 2 gündür kurmaylarımla beraber el elde baş başta oturuyoruz. Hazine desen kasada 5 kuruş para yok ki onu bölüşelim. Daha bunun dışişleri var, maliyesi var, sağlık bakanlığı var. Her yer evrak, kağıt. Durduk yere başımıza bi ton iş aldık. Hayır yani asker adamız anlamıyoruz da. Elde keleş oturuyoruz öyle..." En başta isyanı çıkarırken başarılı olacağına pek ihtimal vermedikleri için iktidara biraz da hazırlıksız yakalandıklarını samimiyetle itiraf eden Guamsia, "Yine de o kadar adam öldü, bari gelmişken ekonomik anlamda bir reform meform bir şeyler yapalım diyoruz fakat inanın aklımıza hiçbir şey gelmiyor. Aramızda bazı arkadaşlar ihracata ağırlık verelim, tarıma abanalım falan diye bir şeyler diyolar da, nasıl olacak yani bu işler? Resmen göz göre göre kendimizi kandırıyoruz. Hadi bişeyler yaptık, iyi kötü bi işin ucundan tuttuk diyelim, yarın gelip kafamızı kesmeyecekleri ne malum? Öyle bekliyoruz işte çöllük yerde... Hayırlısı artık..." sözleriyle de içinde bulundukları zor durumu gözler önüne serdi. Albay Guamsia, 2 yıldır boşu boşuna ter döktüklerini düşündükçe sinirlerinin bozulduğunu belirtirken, kendilerinden sonra gelecek olan hükümete de tavsiyelerde bulunmayı ihmal etmedi: "Yani işte manzara bu arkadaşlar. Boş yere kendinizi heder etmeyin diyicem ama biliyorum ne söylesem boş. Sırf can sıkıntısından kesin birileri yine bir iç savaş çıkaracak. Çıkarsınlar da zaten. Başka türlü vakit geçmiyo... Neyse, bizden sonra gelecek arkadaşlara tavsiyemiz, eğer yapabilirlerse bi ihtimal, planlı programlı bi şekilde gelsinler, ellerinde bi proje olsun. Ha biz yine sonuna kadar çatışırız onlarla da, hiç değilse sonunda elle tutulur bişey çıksın ortaya. Ne için savaştığımız belli olsun en azından..."