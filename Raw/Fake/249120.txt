Türkiye, Bir Cuma Gecesinde Daha Kayınvalidelere Yemeğe Gitmemek İçin Mesaiye Kalıyor Cuma gecesinin yaklaşmasıyla beraber öğleden sonradan itibaren yoğunlaşan “Bitanem, annemlere gidelim mi bu akşam, yemeğe bekliyo” çağrıları ilk sonuçlarını vermeye başladı. Çalışma Bakanlığı’nın belirlemelerine göre şu ana dek ülke çapında mesaiye kalmak zorunda olduğunu belirten erkek çalışan sayısı 40,000’e yaklaşırken, en sevindirici haberse İstanbul Maslak’tan geldi. Çalıştığı çokuluslu yatırım firmasının genç simalarından Arda Fidangören (32), uzun yıllardır gelenekselleşen “Cuma gecesi kayınvalide yemeği”ne gitmemek için sergilediği mesaiye kalma performansıyla, şirketin Türkiye CEO’luğuna getirildi. Bu akşam saatlerinde kayınvalide ziyaretinden kaçmak için rutin Cuma mesailerinden birine daha hazırlanan Can Fidangören, şirket içi düzenlenen sürpriz bir partiyle CEO'luğa getirildiğini öğrendi. Şirketin eski CEO'sundan görevi devralırken mutluluğunu kendisi gibi mesaiye kalmış arkadaşlarıyla paylaşan başarılı genç, "Valla tabii bu terfiimde en büyük katkıyı sağlayan kayınvalidem olmuş oldu. Sağolsun kendisi biraz daha çekilebilir bir insan olsa şu an ben belki de hala uzman yardımcısıydım. Evet... Hızlı yükselişimin ardındaki sır bu arkadaşlar; gudubetlik, meymenetsizlik, çekilmezlik... Gizli formül bu" ifadelerini kullandı. Zaman zaman bazı bekar arkadaşlarının "Cuma akşamı çalışılır mı yaaa?" şeklindeki tepkilerine de değinen çiçeği burnunda CEO, "Çalışılır mı, çalışılmaz mı ne oldu şimdi görmüşlerdir heralde ehehe" derken, sözlerini "Şaka bir yana, kayınvalidemle yarım saat otursunlar anlarlar beni, hepsi işkolik olur" diyerek  sürdürdü. Son olarak, evli kaldığı sürece tempolu çalışmasından ödün vermeyeceğini de taahhüt eden Fidanoğlu coşkusunu iş arkadaşları ile paylaşırken, Türkiye çapında aile ziyaretlerinden kaçan diğer çalışanlardan edinen izlenimler ise şöyle:  Geçtiğimiz yıl dünya evine giren Kurak, fazla mesai kaçışını keşfedeli henüz 3 hafta olmasına rağmen şimdiden önemli mesafe katetmiş durumda. Cuma 8'den sonra şirkette verdiği bira-pizza partileriyle arkadaş çevresinde de yıldızı bir anda parlayan Kurak'ın bu geceki programında toplantı odasındaki projektörden dev ekrana maç keyfi var...  Her cuma akşamı gelenekselleşen kayınvalide yemeğinden kaçarken bulunduğu banka şubesinde uzun saatler geçiren Burak Olurlu, son olarak candy crush'ta 4217.level'a geldi. Oyunun yapımcılarının böyle bir performansın ardından AR-GE ekibinde yer vermek üzere genç bankacıya teklif götürmeye hazırlandığı söyleniyor...  1999 senesinde kayınvalide evinde yaşadığı son kasılmadan sonra kaldırıldığı hastanede özel bir yöntem ile yeniden çözülen Bilgin, üniversite okumaya karar verdi. Bilgin, şu anda Hacettepe Üniversitesi Uzay Mühendisliği fakültesinde yardımcı doçentlik yapıyor...  Kayınvalidesine gitmemek için mesaiye kalacağını eşine bildirmeye hazırlanan Şenulak, kasaplık dünyasında ne tür bir iş için mesai yapması gerektiğini bulmaya çalışıyor. "Dananın biri yoğun bakımda, her an her şey olabilir" yalanı ağır basarken, "Bizim kedi ya, butun üstünde uyudu, kıyamıyorum uyandırmaya" da seçeneklerden bir tanesi...  "Ayy valla anneni de çok özlemiştim hayatım ama çok acil bir ameliyat geldi... En az 9 saat" demesinin ardından nöroloji servisindeki hastaları sıradan ameliyata almaya başlayan doçent, dehşet saçmaya devam ediyor. Doktorun, son olarak hasta kalmaması üzerine bir hasta bakıcıyı anesteziyle uyuşturduğu gelen haberler arasında...  Emekli olmasından kaynaklı olarak mesaiye kalma yalanı bulmakta zorlanan Vefik Bey'in bu Cuma da en büyük kozu "Bitanem anan öleli 20 sene oldu" görüşünü empoze etmek olacak. Yurttakalan'ın ihtiyaç durumunda eşinin suyuna fazladan birkaç damla passiflora eklemesine kesin gözüyle bakılıyor...  Home office çalışan Caner Çoğun, eşinden gelen "annemlere gidiyoruz" telefonunun ardından kendi evini kundakladı. Çoğun, söndürme ve kurtarma çalışmalarının uzun sürmesi için şiddetli esen rüzgara güveniyor.