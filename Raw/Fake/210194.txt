İstanbul İçin Yeni Miting Alanı Arayışında Mutlu Son: Konya Ovası... 1 Mayıs'ta yaşanan olayların ardından Başbakan Erdoğan'ın "Artık öyle her isteyen, her istediği yerde eylem yapamayacak" şeklindeki açıklamaları üzerine harekete geçen TOKİ,  yeni miting alanı inşası için bir süredir devam eden kuş uçmaz kervan geçmez arazi arayışında mutlu sona yaklaştı. Miting alanlarının Taksim ve Kadıköy gibi İstanbul’un merkezi yerleri dışına taşınması amacıyla başlatılan projede son olarak Konya Ovası'nda karar kılınırken, yapılan açıklamada 200 bin kişi kapasiteli yeni miting alanının sponsorluğu için Türk Telekom ile de 49 yıllığına anlaşmaya varıldığı ifade edildi. Konuyla ilgili olarak bu akşam saatlerinde bir basın toplantısı düzenleyen TOKİ Genel Müdür Yardımcısı Ersan Günerli, iyi niyetli bir şekilde İstanbul il sınırları içerisinde bir alan da aradıklarını ancak yakınında bir rezidans, okul, toplu konut, dev camii ya da AVM yapılanması olmayan, yeterince geniş bir arazi arayışlarının kendilerini Konya Ovası’na kadar sürüklediğini ifade etti. Konya Ovası’nın İstanbul için bir miktar şehir dışında kalıyor olmasına rağmen Türkiye genel coğrafyası göz önüne alındığında oldukça merkezi bir konumda bulunduğunu belirten Günerli, “Bu sayede daha tüm ülkeyi kucaklayan ve geniş katılımlı mitingler gerçekleştirme imkanı da doğacaktır.  Şu an Antep’ten, Kars’tan adam geliyor mesela Taksim’e. E Şehrin içinde trafiğin durumu zaten belli. İki biber gazı yiycez diye çekilecek çile değil. Halbuki Konya Ovası öyle mi? Türkiye’nin her yerinden otobüsle 7-8 saatte varırsın. Hem koca arazi, dilediğin gibi eylemini yap, istersen at koştur...” sözleriyle, yeni miting alanının sahip olduğu avantajlara dikkat çekti. Bugüne dek eylemcilerin, protestolarında kullandıkları birçok materyali kendi imkanlarıyla miting alanlarına getirmek zorunda kaldıklarını, yeni çalışmanın bu açıdan eylemcilere de önemli imkanlar sunacağını kaydeden Günerli, 2014 yılına yetiştirilmesi planlanan TOKİ - Türk Telekom Recep Tayyip Erdoğan Toplu Eylem ve Miting Alanları Projesi hakkında şu detayları aktardı:  “Miting alanına dışarıdan bayrak, flama vs gibi aksesuarların sokulmasına izin vermeyeceğiz ancak içeride kurulacak standlarda bunların satışı yapılacak. Örnek olarak veriyorum mesela, faşizmi simgelemesi açısından Hitler'in heykelini, emperyalizmi simgelemesi açısından yanmaz kumaştan devasa ABD bayrağını, hükümeti simgelemesi açısından da Egemen Bağış'ın büstünü bile bu stantlardan uygun fiyatlara temin edebileceksiniz. Çünkü bazen izliyoruz TV’den, kendi yaptığınız kuklaları getirip yakıyorsunuz ama öyle bir kukla ki kim olduğu da anlaşılmıyor. Geçen işte Sayın Egemen Bağış’ın bir kuklasını yakmışlar güya, ben görüntüleri izleyince Homer Simpson’ı protesto ediyorlar zannettim. Bu tarz karışıklıklara ve görüntü kirliliğine mahal vermemek için böyle bir şey düşündük...” Ersan Günerli konuşmasının sonunda "İnşallah nasip olursa, miting alanımız faaliyete geçtiğinde Sayın Başbakan'ımız ile birlikte kol kola ilk eylemimizi alkole karşı gerçekleştiririz. Ehehe..." derken, TOKİ'nin projesine karşı yükselen ilk ses ise Konya Büyükşehir Belediyesi'nden geldi. Hükümetin ve TOKİ'nin eylem yeri için belli bir yer göstermesini çok haklı bulduklarını ifade eden Belediye Başkanı Cengiz Özakan, "E heralde, bu ülke dingonun ahırı değil, bir eylem yapacaksanız size gösterilen yere eşşek gibi gideceksiniz ancak o yer Konya mı? Bundan çok emin değiliz" diyerek, kafalarında bazı soru işaretleri olduğunu açıkladı. Mevlana kültürünü taşıyan Konya'nın gerektiği takdirde dünyanın her yerinden eylemcilere kapısını açmaktan çekinmeyeceğini ifade eden Özakan, "ama işte Konyamız da her geçen yıl büyüyor arkadaşlar. Yarın bir gün Konya Ovası'na bir alışveriş merkezi, rezidans falan dikecek olursak o eylemler sıkıntı çıkarır. Ben en baştan söyliyim…" sözleriyle bu konudaki tereddütlerini dile getirdi.