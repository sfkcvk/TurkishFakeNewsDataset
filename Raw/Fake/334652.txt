KHK'yla Şehirlerin Yerinin de Değiştirilebildiğini Öğrenen Yozgat'ta Öfke Sokağa Taştı: ''Kim hangi KHK'yla sürdü lan bizi buraya?!'' 696 sayılı KHK'da yer alan Bursa'nın Gemlik ilçesinin taşınmasıyla ilgili maddeyle birlikte il ve ilçelerin KHK'yla konum değiştirebildiğini öğrenen Yozgat'ta öfke giderek büyüyor. Şehir meydanında toplanan kalabalığa seslenen Belediye Başkanı İlham Bağrıaçık, "Kendi rızamızla yerleşmiş olamayacağımıza göre kesin birileri de zamanında bizi bir KHK ile attı buraya. Yoksa ne işimiz var bu kuş uçmaz kervan geçmez yerde?" sözleriyle sorumluların bir an önce ortaya çıkarılması için her türlü mücadeleyi vereceklerinin altını çizdi.  Gemlik ilçe merkezinin deprem riski nedeniyle taşınmasıyla ilgili Kanun Hükmünde Kararname, Gemlikliler arasında tartışmalara neden olurken, beklenmeyen tepki Yozgat'tan geldi. Haberin duyulmasının ardından “Demek bir tarihte birileri de bizi buraya taşıdı. Allah bilir daha önce nasıl güzel bir yerdeydik... Kim hangi KHK'yla sürdü lan bizi buraya??” sorularının yankılandığı şehirde vatandaşlar Belediye binası önünde toplanırken, öfkeli kabalalığa vaktiyle Yozgat'ı buraya kuran atalarına daha önce edilen hakaretler için duyulan pişmanlık da hakimdi.   Kalabalığı yatıştırmak için Belediye Binası önüne çıkarak bir konuşma yapan Belediye Başkanı İlham Bağrıaçık, “Yani aslında bir yanıyla da mutlu olmadık değil. Demek ki Yozgatımız da bir dönem güzel, insanların gelip geçtiği, kim bilir belki de deniz kıyısında falan bir yerdeydi. Atalarımız gelip de buraya kendi rızalarıyla yerleşecek insanlar değillerdi. Artık durum bir nebze aydınlandığına göre öncelikle dilerseniz bu zamana kadar günaharını aldığımız için onlardan da hep birlikte helallik isteyip ruhlarına birer Fatiha okuyalım” sözleriyle tüm vatandaşları duaya davet etti. Okunan duaların ardından, “Elbette biz bu işin peşini bırakmayacağız. Vaktiyle neredeydik ve kim bizi hangi nedenden bir KHK ile buraya attı öğrenip hesap sormadan hiçbirimize uyku yok artık. Diyelim hadi bizim eski yerimizde de deprem riski vardı da ondan taşıdınız. Yine de o zamanki halka 'orada yıkılmayı mı tercih edersiniz yoksa şimdiki Yozgat'ta sağlam kalmayı mı?' diye sorulabilirdi. Böyle yaşıyoruz da noluyor?" diyerek konuşmasına devam eden Bağrıaçık, konunun aydınlatılması için en kısa zamanda mecliste bir komisyon kurulması önerisini de hükümete ileteceğini kaydetti.  Bağrıaçık, sorumluluların ortaya çıkarılmasıyla birlikte Yozgat'ın şu an bulunduğu yerde tükenen hayatların her biri için maddi ve manevi tazminat davası açılacağını da belirterek, "Elbette bu giden yıllarımız geri gelmez ama en azından bunu bize yapanların da bedelini ödediğini bilmek bir nebze içimizi rahatlatacaktır. " ifadelerine yer verdi.  Konuşma esnasında  bazı vatandaşların "Başkanım bizi eski yere geri taşıma gibi bir durum olabilir mi? Onu da bir araştırsak ya?" şeklindeki sorularını da yanıtlayan Başkan Bağrıaçık, şöyle devam etti:  "Yani tabii sorarız ama açık konuşayım oradan bi şey çıkacağını sanmıyorum değerli hemşerilerim. Bizi çıkardıkları yere çoktan birileri çökmüştür. Bu saatten sonra biraz zor o iş. Haa ama şimdi bu Gemlik'i taşıyacaklar ya, ben yarından tezi yok Ankara'ya gidip bir ağızlarını yoklayacacağım. Bakalım belki hani onlarla bir yer değiştirme durumu gibi bir şey olabilir mi diye imkanları zorlayacağım. Olmazsa mesela Çankırı ve Kırşehir Belediye Başkanı arkadaşlarımızla bir araya gelip, bu 3 ilimizi Gemliklilere tahsis edelim, biz de oraya geçelim gibi bir teklif de olabilir. Sanıyorum onlar da sıcak bakacaklardır. Kısmet..."