''Adam Gibi Adam'' Açık Konuştu: ''Gerçek bir hödük olduğumun ben de farkındayım...'' Türkiye'nin sayılı "adam gibi adam"larından Ersin Özbükey (34), duruşundan, oturuş kalkışına, kılık kıyafetinden, kadınlarla olan ilişkisine kadar merak edilen birçok konuda çarpıcı açıklamalarda bulundu. Düzenlediği basın toplantısında, adam gibi adam olabilmek için uzun ve zorlu bir süreçten geçtiğini belirten Özbükey, sonunda varmış olduğu noktada pek çok kadını kendisine hayran bırakmayı başarmasının yanında, aynaya baktığı zaman gerçek bir hödük gördüğünü de belirterek samimi itiraflarda bulundu. Kendisinin yolundan giderek adam gibi adam olmak isteyen gençlere en azından bazı uyarılarda bulunmak için basın mensuplarının karşısına geçtiğini belirten Ersin Özbükey, toplantıya yanında kız arkadaşı İrem Veldan'la birlikte katıldı. Toplantıya başlamadan evvel cep telefonunu, arabasının anahtarını, sigarasını ve çakmağını cebinden çıkarak önündeki masaya bırakan Özbükey, bir süre sessiz bir şekilde etrafı izledikten sonra ortamda çok fazla erkek muhabir olduğu gerekçesiyle sevgilisini alnından öperek arabasına geri yolladı. Özbükey, sevgilisinin toplantı salonunu terk etmesinin ardından sözlerine "Biliyorum, şu yaptığım biraz abes geliyor ama adam gibi adamlıkta bu böyle; seven erkek mesafe tanımadan kıskanmalı, kadınını bu kadar adamın olduğu bir ortama sokmaktan imtina etmeli" diyerek başladı ve şöyle devam etti: "Şimdi burada ben ne desem yine bazı arkadaşlar etraflarında 'adam gibi adam arıyorum' diyen onlarca kadının gazına gelip, ne yapacaklarını bilmeden çırpınıp duracaklar. O yüzden ben bu işin sonunda aşağı yukarı şu an benim olduğum şeye dönüşeceğinizi en baştan söyleyeyim de sonra vay efendim biz böyle bilmiyorduk gibi şeyler olmasın..." Adam gibi adam olmadan önce bu müessese hakkında kafasında iyi kötü bir fikir bulunduğunu ancak işin içine girdiğinde her şeyin daha da zorlaştığını ifade eden Özbükey, ruh halini "Bakın arkadaşlar, hazır İrem de yok aramızda: Ben, halen şu an olduğum kişiye katlanabilmek, şu sivri burun ayakkabıyı, yakası açık beyaz gömleği her Allah'ın günü giyebilmek için terapi görmek zorundayım. İlaçlarla ayakta duruyorum. Yemin ediyorum psikiyatrim allak bullak oldu" sözleriyle ifade etti. Her şeye rağmen özellikle özel üniversitelerde kendisi gibi olmak için can atan yüz binlerce genç olduğunu bildiği için bu toplantıyı düzenlediğini söyleyen Özbükey, geleceğin adam gibi adamlarına şöyle seslendi: "Tabii bu işin çok fazla ayrıntısı var ancak, adam gibi adam olmak isteyen arkadaşlar önce bir görünüşü kurtarsınlar; giyimlerine, kuşamlarına, kirli sakallarına falan dikkat etsinler. Evde en az 10 tane beyaz gömlek bulundursunlar. En azından bunu yapsınlar, çünkü gerisi biraz karışık. Bu kısmı hallederlerse temel olarak yapmaları gereken şey de mümkün mertebe sert ve her zaman çok derin şeyler düşünüyormuş gibi gözükmek. Yüzlerinde sürekli 'öyle şeyler biliyorum ki istesem anında hükümeti düşürürüm' gibi gizemli bir ifade olsun. Az konuşsunlar ama konuşunca da anlamlıymış gibi duran bir şeyler söylesinler. Sanki her lafın altında derin bir felsefe, her kelimede 300 tane anlam varmış gibi bir hava yaratmaya özen göstersinler. Fakat, dediğim gibi bunlardan başka daha böyle bir sürü saçma sapan ayrıntı var" Bir sürü ayrıntıya rağmen, adam gibi adamlığın medyada ve özellikle televizyonlarda çok kolaymış gibi yansıtıldığına da değinen Özbükey, daha sonra sözlerine şu şekilde devam etti: "Şimdi tabii genç arkadaşlarımız akşam evde oturup, dizilere bakınca adam gibi adam olmayı çok kolay sanıyorlardır. Ama inanın durum öyle değil arkadaşlar... Kameralar, dizilerdeki adam gibi adamların bir yandan viski bardağıyla ayna kırıp bir yandan kontrollü ve soğukkanlı davranmaya çalışırken yüz felci geçirdiklerini göstermiyorlar. Milyonlarca seyirci bunu kolay sanıyor. Sinir anında kırılan pahalı cep telefonlarının bütçeye getirdiği yükten kimse bahsetmiyor. Ya da ne bileyim, o dizilerdeki gibi sürekli özdeyişlerle konuşmak, aforizma üstüne aforizma üretmek kolay mı? Bir sürü öyle laf var, hangi birini hatırlayacaksın? Bazen de mesela bir şey söylüyorum, ne demek istediğim hakkında en ufak bir fikrim olmuyor. İnanın ödüm patlıyor birisi çıkıp 'Abi ben anlamadım, biraz daha açabilir misin?' diye soracak da rezil olacağım diye. Allah'tan adam gibi adam olduğum için 'Herhalde bir bildiği var' deyip kimse üstüme fazla gelmiyor..." Toplantı devam ederken, Özbükey'in kız arkadaşı İrem Veldan'ın "Yaa hayatım ben arabada çok sıkıldııım" diyerek toplantı salonuna gelmesiyle birlikte salonda gergin anlar yaşandı. Özbükey'in kız arkadaşına verdiği "İremim... Sıkılmak için bir canın varsa ondan vazgeçecek yüreğin de olmalı..." şeklindeki yanıt ise salonda 10 saniye kadar süren derin bir sessizliğe neden oldu. Özbükey'in "Sana çabuk arabaya dön dedim... Yoksa..." çıkışına "Yoksa naaparsın ha naaparsın? Hayatımı bitirdin manyak!" şeklinde yanıt veren sevgilisine tokat atması, ortamdaki gerilimi iyice artırırken, çifti ayırmak için araya giren muhabirlerin müdahalesiyle birlikte salon bir anda karıştı. Çıkan arbede sırasında bir muhabirin adam gibi adamı çekiştirmesi üzerine İrem Veldan'ın tepkisini "Sen ne karışıyorsun be gerizekalı! Sanane, sen kendi işine baksana!" diyerek göstermesiyle Özbükey'in muhabire kafa göz dalmasının ardından, Özbükey ve Veldan çifti toplantı salonunu birbirlerine sarılarak terk ettiler.