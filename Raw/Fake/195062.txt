Maliye Bakanlığı, Ayrı Ayrı Eylem Yaparak Biber Gazı İsrafına Yol Açan Grupları Tek Çatı Altında Toplanmaya Davet Etti Kişi başına düşen biber gazı tüketiminin kritik safhaya ulaşmasıyla birlikte harekete geçen Maliye Bakanlığı, bu sabah düzenlenen basın toplantısıyla muhalif gruplara birlik çağrısında bulundu. Türkiye'nin en önemli ithalat kalemlerinden olan biber gazının neredeyse tamamının Meksika'dan ithal edildiğine dikkat çeken Bakanlık Müsteşarı Fahri Gümüşer, "1 Mayıs'ta komünisti, Nevruz'da Kürt'ü, 6 Kasım'da öğrencisi, Haziran sonlarında eşcinseli... Ama el insaf bu ülkeye de yazık, su yakmıyor neticede. Aranızda konuşun, eylemleri kabul günü gibi yapın olmazsa, her ay bir muhalifte toplanılsın. Öyle ayrı ayrı masraf çıkartmayın, devir iktisat devri" sözleriyle yaşanan sıkıntıya dikkat çekti.   Konuyla ilgili olarak bu sabah kameraların karşısına geçen Maliye Bakanlığı Müsteşarı Fahri Gümüşer, Türkiye'nin petrol, silah ve cep telefonundan sonra en önemli ithalat kalemi olan biber gazının, cari açığı olumsuz yönde etkilediğini belirtti. "Hadi diğerleri neyse, başımız sıkıştıkça vergiyi bindirip bir şekilde parasını yine çıkarıyoruz ama biber gazında öyle bir şansımız da yok. Bireysel biber gazlanmada maalesef dünya lideri olduk" diyen Gümüşer, farklı muhalif grupların, farklı günlerde eylem yapmasından en çok çıkar sağlayan çevrelerin uluslararası biber gazı üreticileri olduğuna da dikkat çekti. Bakanlık olarak Emniyet Genel Müdürlüğü'nden gazın biraz idareli kullanımı konusunda bir kaç kez ricada bulunmayı denediklerini ancak bu taleplerinin de yine biber gazı ile geri püskürtüldüğünü dile getiren Gümüşer, "Maalesef konuyu görüşmek için giden arkadaşlarımız her defasında iki gözleri iki çeşme geri döndüler. Tabii şimdi emniyet güçlerimize de bir şey diyemiyoruz. Onlar da kendilerince öyle bir iletişim yöntemi benimsemişler..." derken, sorunun çözümü konusunda gösteri yapan gruplardan anlayış beklediklerini ifade etti. "Buradan tüm yurttaşlarımıza sesleniyorum. Bakın bu işin Türkü, Kürdü, Alevisi, Sünnisi, efendime söyliyim straight'i falan kalmadı. Bu adamlar bunu sıkacak yani, belli..." diyen Gümüşer, şöyle devam etti: "Gelin, aranızdaki farklılıkları bir kenara bırakıp ortak bir paydada buluşun. En kötü ihtimalle hepiniz biber gazı yiyorsunuz mesela, o bile olabilir ortak payda. Hepiniz ayda bir haftada bir artık neyse toplanıp aynı gün eylem yapsanız ne olur? Neticede orada 100 kişi de olsa 100 bin kişi de olsa ellerinde gaz bitene kadar Allah ne verdiyse sıkmıyor mu bu adamlar? Sıkıyor. Toplam biber gazı tüketimi hep sabit kalmıyor mu? Kalıyor. O zaman ne lüzum var bu ayrı gayrılığa? Hem madem bu ülkeyi sevdiğinizi söylüyorsunuz, buyurun size ekonomiye katkıda bulunmak için şahane bir fırsat. Buradan tüm muhalif gruplara sesleniyorum: Ezilen sınıflar birleşin! Yaşasın Kürt ve Türk halklarının kardeşliği! Homofobiye son! Kahrolsun ayrımcılık!" Gümüşer, son olarak daha önce dünyanın farklı yerlerinde de benzer uygulamalar olduğunu belirtirken “Bakın mesela Nazi Almanya'sında da bu böyleydi. Adamlar bir kurşunun dahi hesabını yapıp, herkesi yan yana kurşuna dizdiler. Bugün Almanya ekonomisinin geldiği yer ortada. Biz burada tonlarca biber gazından bahsediyoruz. İsraf çok daha büyük. Bundan böyle bizde de eyleme tek başına gelmek yok, herkes en azından mahalleden, okuldan, iş yerinden bir arkadaşını da getirecek. Orda hazır biber gazı akıyor, boşa gitmeyecek” sözleriyle eylemci gruplardan duyarlı olmalarını istedi.