Nüfus Genel Müdürlüğü, Soy Ağacını Öğrenmek İçin 14 Saattir E-Devlet Başında Bekleyen Gamze Yüceboy(29)'dan ''Kırıkkale'' Gerçeğini Daha Ne Kadar Saklayabileceğini Düşünüyor... E-Devlet’te yeni başlayan alt üst soy raporu (soyağacı sorgulama) işlemi, gösterilen yoğun ilgi yüzünden sistemin kilitlenmesi nedeniyle güçlükle yapılabilirken, yaklaşık 14 saattir bilgisayar başında soy kütüğünü öğrenmeye çalışan Gamze Yüceboy(29)'un gergin bekleyişi ise sürüyor.  Bugüne dek arkadaş ortamında anne tarafının Makedon göçmeni olduğunu sık sık dile getiren Yüceboy, iddiasını nihayet resmi belgelere dayandırabilecek olmanın heyecanıyla sayfayı düzenli olarak yenilerken, Nüfus İşleri Genel Müdürlüğü genç kadından en az 200 senedir Kırıkkaleli olduğunu gizlemek için yoğun bir çaba harcıyor. Konuyla ilgili olarak, adının açıklanmasını istemeyen bir yetkili tarafından yapılan açıklamada "Vazgeçer diye bekledik ama saat kaç oldu bak hala azimle sayfayı yeniliyor. Bu kadar bekledikten sonra Kırıkkale'yi görürse kendisine ya da aile büyüklerine bir zarar vermesinden endişe ediyoruz. Keşke ilk bakmaya çalıştığında söyleseydik belki şimdiye hazmetmiş olurdu" ifadelerine yer verildi.  Yüceboy'dan ne anne ne de baba tarafında en ufak bir göçmenlik bulunmayan, düz Kırıkkaleli soy kütüğünü saklayabilmek için siteyi bilerek yavaşlattıklarını da sözlerine ekleyen yetkili, krizde gelinen son noktayı ise şu sözlerle aktardı: "Sunucuyu yavaşlatacak ne kadar program, uygulama varsa hepsini açtık. Alet şu an ağlıyor resmen. Bunun yüzünden E-Devlet'te işlem yapmaya çalışan diğer vatandaşlarımız da mağdur oldu ama yapacak bir şey yok. Bu kadar bekledik, biraz daha bekliycez artık. En kötü ihtimalle uykusu gelir diye umuyoruz. Kimse kusura bakmasın, biz bu vatandaşamıza çıkıp da durum böyle böyle diyemeyiz bu saatten sonra. Allah korusun Genel Müdürlüğü basar çünkü bu. Ha yüreği yeten, cesareti olan varsa çıksın konuşsun. Ona karışmayız..."