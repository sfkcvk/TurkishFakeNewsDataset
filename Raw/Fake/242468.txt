Cemaat'le Ayrılık Sonrası Radikal Kararlar Alan Başbakan Erdoğan'dan Beklenen Hamle: ''Feysi kapatıcam ben ya...'' Başbakan Erdoğan'ın dün akşam bir TV programında sarfettiği Facebook'un kapatılmasıyla ilgili sözlerinin yankısı sürerken, danışmanlarından Kutsal Çetiner, bugün düzenlediği basın toplantısıyla konuya açıklık getirmeye çalıştı. Cemaat'le 11 senelik birlikteliğin ardından gelen ayrılığın Başbakan için de hiç kolay olmadığını belirten Çetiner, ''Sayın Erdoğan ne yazık ki şu an bir boşlukta, sürekli böyle ani kararlar alıyor. Siz bakmayın O'nun 'Facebook'u kapatıcam, spora yazılcam' demesine, iki aya kalmaz toparlar...'' şeklindeki sözleriyle kamuoyunu rahatlatmaya yönelik mesajlar verdi. Yaklaşık iki aydır danışmanları olarak kendilerinin de çok zor günler geçirdiklerini vurgulayan Çetiner, Başbakan’ı teselli etmek için yaşadıkları sıkıntılara dikkat çekti. İşin kamuoyuna yansıyan kısmının, kendi aralarında konuşulanlara nazaran oldukça makul olduğunu ifade eden Çetiner, “Bir gün oluyor 'Kutsal ben spora yazılıcam', öteki gün geliyor 'Kutsal ben bıyıkları mı boyatsam', 'Kutsal ben daraldım, hadi gidip ekose ceket falan bakalım'… İnanın danışmanları olarak biz sizden daha çok zorlanıyoruz” diyerek basın mensuplarıyla dertleşti. Sabaha kadar bir şeyler içip Başbakan-Danışmana dertleşme seanslarının da fayda etmediğini söyleyen Çetiner, gece boyu içilen litrelerce portakal suyu sebebiyle sabah şiddetli mide yanmasıyla uyanmaktan artık usandıklarını itiraf etti. Erdoğan’a sundukları başka cemaat bulma fikrinden de henüz net bir sonuç alamadıklarını belirten tecrübeli danışman; “Süleymancılar var dedik, Nakşibendiler var; arslan gibi boylu poslu Başbakan'sınız size cemaat mi yok dedik? Olmuyor, dinletemiyoruz” derken, Erdoğan'ın kendilerine her defasında ''Yeni bir cemaat için hazır değilim'' şeklinde yanıt verdiğini kaydetti. ''Son olarak, 'Başbakan'ım Kur'an kursuna yazılın, orada yeni hocalarla tanışırsınız belki' diyerek kafasını dağıtmak istedik ama olmadı'' ifadelerini kullanan Çetiner, bu teklif karşısında yedikleri azar ile kaldıklarını üzülerek dile getirdi. Erdoğan'ın zorlu bir süreçten geçtiğini ve bu dönemde ''Facebook'u kapatıcam'' gibi çıkışlarının görmezden gelinmesi gerektiğinin altını çizen Kutsal Çetiner, Başbakan'ın bu konuda geri adım atacağını düşünüyor. Başarılı danışman, Başbakan'ın dün akşam televizyonda  yaptığı açıklamadan sonra kendisine ''Kapatmaya gerek yok Başbakanım ya, alalım bütün vatandaşların şifresini, istediğiniz zaman girin kontrol edin'' önerisi ile gittiklerini ve Erdoğan'ın bu konuda biraz yumuşadığını müjdeledi. Son olarak Tayyip Erdoğan'ın Balık burcu olduğunu ve balıkların hassas insanlar olduklarını hatırlatan Çetiner, ''Herkesten rica ediyorum, özellikle Cemaat'i hatırlatacak hareketlerden uzak duralım. Lütfen, hepimizin huzuru için bu çok önemli. Siz hiç merak etmeyin, biz kendisini biraz tanıyosak en kötü tüm ülke olarak tek bir facebook hesabı kullanmaya ikna ederiz, yine kapattırmayız feysi'' diyerek, tüm Türkiye'ye önemli mesajlar verdi.