"O filmleri normal kafayla çekmemiştir" Söylentilerini Delil Kabul Eden Narkotik Şube Ekipleri, Ünlü Yönetmeni Gözaltına Aldı Türk sinemasının gelecek vaadeden yönetmenlerinden Ruhi Sedir'e, yeni filminin çekimleri sırasında narkotik şube ekiplerinden şok baskın. Özellikle son iki filmi "Vals, tabanca ve iç kırılması" ve "Nalbur" ile ilgili olarak sosyal medya sitelerinde yapılan "Yok abi ayık kafayla çekilmiş film değil bunlar, kesin bi şeyler almış bu adam" şeklinde çok sayıdaki yorumu ihbar kabul eden narkotik şube ekipleri, dün gece düzenledikleri bir operasyonla aykırı yönetmeni, beraberindeki üç yardımcı oyuncu ve bir ışıkçıyla birlikte göz altına aldılar.

 

Karakolda ifadelerinin alınması ve adli tıpta sağlık kontrolünden geçirilmelerinin ardından adliyeye sevkedilen ve haklarında "uyuşuturucu madde bulundurmak", "kullanmak" ve özendirmek" suçlarından ayrı ayrı toplam 22 yıl 10 ay ağır hapis istemiyle dava açılan zanlıların tutuklu olarak yargılanmalarına karar verildi.

 

Medyada "Kara Film Operasyonu" olarak adlandırılan soruşturmanın iddianamesini hazırlayan Cumhuriyet Savcısı Zafer Bakırcı, gerek sosyal medya sitelerinde yürütülen araştırmalar, gerek barlarda kafelerde görev yapan sivil emniyet mensuplarının topladığı bulgular sonucu, yönetmenin uyuşturucu madde kullandığı hakkında kuvvetli kanı oluştuğunu ifade etti. 

 

Yaklaşık 6 aydır büyük bir gizlilikle yürütülen soruşturma hakkında açıklamalarını sürdüren Başsavcı, "Kesin yönetmenin kafası iyi, bir şey içmiş bu, ayık kafayla o filmleri çekemez gibi yorumlar zaten çok yaygın. Sırf bu kadarıyla kalsa yine iyi ancak, 'Bu adam ne içiyorsa aynısından istiyorum' diyerek sanığa özenen gençlerimizin, öğrencilerimizin sayısı da ürkütücü boyutlarda... Bunlarla bağlantılı olarak, şahsın artık ne içiyorsa onun kullanımını teşvik ettiğine dair ortada önemli bir kanıt var" diyerek, ellerindeki bulguları kamuoyu ile paylaştı.

 

Tutuklu yargılanmak üzere Beşiktaş Adliyesi'ne sevk edilen Ruhi Sedir, adliyeye girişi esnasında "Yaratıcılık diye bir şey var lan!" şeklinde slogan atarken, sanığın avukatı Salih Görmezer ise düzenlediği basın toplantısında yaşanan olayı tam bir hukuk skandalı olarak nitelendirdi. Sette yapılan aramalarda uyuşturucu ya da keyif verici herhangi bir maddeye rastlanmadığının altını çizen Görmezer, Ruhi Sedir'in bırakın uyuşturucu kullanmayı, ikinci birada sızıp kalan hassas bir bünyesi olduğunu söyleyerek şöyle devam etti:

 

"Ne yazık ki bugün bir hukukçu olarak yürütülen bu soruşturmadan dolayı utanç duyuyorum. Müvekkilim Ruhi Bey, 3 tane pırlanta gibi oyuncu ve 1 ışıkçı, Ruhi Bey'in eserleri hakkında 'Otla falan olacak iş değil bu, kesin asit kafası', 'Belli abi, eleman mantar kullanıyor', 'Adam bariz krekçi, meth atıyo' gibi şeyler diyen bazı insanlar yüzünden şu an içerdeler. Soruyorum, bu mu sinemaseverlik? Bu mu adalet anlayışı? Krekçi ne ayrıca? Meth mi var memlekette? İstanbul'da bile bulamıyosun, kim kaybetti de o... Neyse. Unutmayın, hukuk bir gün herkese lazım olacak!"

 

Ruhi Sedir'in yeni filmi olan "Dalga Boyunda Dans"ın çekimlerinde patlak veren skandal, yazılı-görsel basında ve özellikle sosyal medyada geniş yankı buldu. Yapılan yorumların genel olarak "Eee olacağı buydu" ve "Su testisi su yolunda kırılır"dan "İyi olmuş, ölseymiş keşke" ve "İnşallah ailesi daha da beter olur"a kadar değişen geniş bir yelpazede olduğu gözlenirken, sinemaseverler arasında da Kara Film Operasyonu'nun beklenen sonuç olduğu görüşü ağır basıyor. 
 
 

Uluslararası ödüllere sahip olan yönetmen Ruhi Sedir'in böyle bir olayla anılması yurtdışında da farklı tepkilere neden oldu. Sinema dünyasının birçok ünlü ismi Ruhi Bey ile aynı dertten mustarip olduklarını ve kendisinin suçsuzluğuna inandıklarını belirtirken, en anlamlı destek ise dahi-deli yönetmen David Lynch'den geldi. 

 

Bu sabah Los Angeles'ta yaşadığı dev otobüste bir basın açıklaması düzenleyen Lynch, Ruhi Bey'in başına gelenlerin kendi tarzını yaratmış bütün farklı ve aykırı yönetmenlerin her an başına gelebileceğinin altını çizdi. 

 

Açıklamasında "Ruhi Bey hakkındaki iddiaların aslı astarı var mıdır bilmiyorum ama ben, benim filmleri ayık kafayla çekmiş olabileceğime inanmıyorum açıkçası. Yemeğime kolama mı karıştırıyorlar, ben uyurken mi zerk ediyorlar ne yapıyorlar bilmiyorum ama bana da kesin bişeyler içiriyorlar." ifadelerini kullanan usta yönetmen, Türk yetkililere Ruhi Sedir'in davasında da bu ihtimalin gözardı edilmemesi ve bu konuda geniş çaplı operasyon yürütülmesi yönünde tavsiyelerde bulundu.