LYS Birincisinin İlk Tercihine Yozgat Cevdet Sunay Üniversitesi’ni Yazması Üzerine Şehrin Mümkün Olduğunca Bir Öğrenci Kentine Dönüştürülme Çalışmalarına Başlandı 23 Temmuz günü başlayan ve 3 Ağustos’ta sona erecek olan üniversite yerleştirme tercihlerinde, LYS birincisi Okan Tezyılmaz’ın (18) tek tercihini Yozgat Cevdet Sunay Üniversitesi’nden yana kullandığının öğrenilmesiyle beraber kentte tatlı bir telaş başladı. Alınan bilgilere göre kayıt döneminin başlamasından önce il genelinde yürütülecek geniş bir kentsel dönüşüm projesiyle Yozgat, olabildiğince bir öğrenci şehrine dönüştürülmeye çalışılacak. Proje kapsamında yeni kurulacak olan Barlar Sokağı’na Okan Tezyılmaz’ın isminin verilmesi gündemde.
 

Konuya ilişkin olarak yaptığı basın toplantısıyla değerlendirmelerini aktaran Yozgat Valisi İbrahim Tekboz “Haberi dün akşam saatlerinde ÖSYM’de çalışan Yozgatlı bir dostumuz vesilesiyle öğrendik. Nasıl sevindik bilemezsiniz. Tam coşkunun doruğa çıktığı esnada yengeniz ‘Tamam da nerede kalacak bu çocuk’ deyince tereddütsüz kararımı verdim. Valilik konutunu boşaltarak, burayı şampiyonumuza yurt olarak tahsis edeceğiz. Kendi konutum diye demiyorum dilediği gibi dağıtsın, etsin, burayı tam bir öğrenci evine çevirebilir, benden ona açık teklif” dedi. 
 
Sözlerine “Bizim çocukların yıllardır istediği ama konuta bağlatmadığım internet için de bugün başvurumu yaptım, buyurun belgesi burada. İnşallah Okanımızın hiçbir şeyi eksik olmayacak, internetse internet, barlar sokağıysa barlar sokağı” diyerek devam eden Tekboz yeni kurulacak olan Barlar Sokağı’nın da müjdesini verdi. Sokağın kurulması için gerekli çalışmaların başlatıldığını belirten Tekboz, şu an için Yozgat’ta mevcut olan tek barın yanı sıra mevcut iki adet tekel bayinin genişletilerek bara dönüştürüleceğini iletti.
 

Üniversite sınavı şampiyonunun şehirde büyük bir heyecanla beklendiğini belirten vali İbrahim Tekboz, Tezyılmaz’ın rahatça çalışabilmesi için vize ve final dönemlerinde de il genelinde sokağa çıkma yasağı koyduklarını söyledi. Yozgat halkını ilgili dönemlerde sessizliğe davet eden Tekboz “Bakın şimdiden söylüyorum, bu şehirde vize döneminde, efendime söyliyim final döneminde tek çıt çıkmayacak! O kadar! Bu çocuk yarın !ben gürültüden çalışamıyorum, ayrı şehre çıkıcam' derse hesabını sorarım” sözleriyle basın toplantısına son verdi.
 

LYS birincisi Okan Tezyılmaz’ın tek tercih olarak Yozgat Cevdet Sunay Üniversitesi’ni yazması üniversite konseyini de harekete geçirdi. Kurulduğu günden bu yana henüz bir bahar şenliği düzenlemediklerini belirten rektör Bahadır Özincik, Tezyılmaz’ın gelişi ile beraber bu yıl bu duruma bir son vererek şenlik tertipleyeceklerini açıkladı. Şenlik kapsamında düzenlenecek konserler için öncelikle Yozgatlı sanatçılara yer vermek arzusunda olduklarını belirten Özincik, “Yozgatlı şarkıcı arayışımızda ulaşabildiğimiz en ünlü isim  oldu. Davet de etmiş bulunduk bir anda heyecanlanıp, artık yapacak bir şey yok… Öğrencilerimiz bu yıl Neco’ya doyacaklar, ön grup olarak da Emre Aydın çıkacak” dedi.

 

Türkiye’yi şaşırtan Yozgat’ı sevince boğan tercihle ilgiliyse rehberlik uzmanları konuya temkinli yaklaşıyor. Konuyla ilgili olarak görüşlerine başvurduğumuz Uzman Psikolog Aycan Cemilgen, durumun basit bir tercih kaydırması olabileceğinin üzerinde durarak, tercihler için henüz süre olduğunu, sorun bir hatadan kaynaklandıysa düzeltilebileceğini belirtti. Yozgat halkını, sonradan hayal kırıklığı yaşanmaması adına uyaran Cemilgen, “Yani ya bir kaydırma yaptı bu çocuk ya da bizim psikolojide şehir histerisi olarak adlandırdığımız sendromla karşı karşıyayız. Sendromun daha düşük bir ihtimal olduğunu söylemeliyim, ben kendim bizzat Yozgat Yerköylü olmama rağmen Yozgat’a yönelik böyle bir bağlılık ne duydum, ne işittim. Hemşerilerimi buradan tercih süresi bitimine dek temkinli olmaya davet ediyorum” dedi.