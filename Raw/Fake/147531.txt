İkinci Dünya Savaşı Hazırlıklarını Henüz Tamamlayan Nijer'de Hükümet, Enformasyon ve Haberleşme Bakanı'nı Görevden Aldı 2. Dünya Savaşı hazırlıklarını geçtiğimiz hafta tamamlayarak Libya sınırına çıkarma yapan Nijer Ordusu, ülkenin Enformasyon ve Haberleşme Bakanı Olembe Matiyu’nun görevden alınmasıyla neticelenen bir skandalın ortaya çıkmasına neden oldu. Libya’da süregelen hareketliliği Mussolini’ye bağlı İtalyan güçleri zannederek harekete geçen Nijerliler, savaşın 1945 yılında bittiğini öğrenmeleri üzerine sevinç ve hüznü bir arada yaşarlarken, konu hakkında bir açıklama yapan Devlet Başkanı Maciou Loewa "Savaşı kazanan müttefik güçlerini tebrik ediyorum ancak en azından bize de bir haber verebilirlerdi...” sözleriyle diğer ülkere sitem etti.

 

1939 yılında Kıta Avrupası'ndan başlayarak tüm dünyaya yayılan büyük savaşın etkileri, Afrika’nın şirin ülkesi Nijer’de halen hissediliyor. Enformasyon ve Haberleşme Bakanlığı’nın titiz çalışmaları sonucu 2008 yılının Mayıs ayında savaştan haberdar olan Nijer, seferberlik ilan edilmesinin ardından birkaç yıl gibi kısa bir süre içerisinde bazıları silahlı 1840 kişilik ordusunu hazır hale getirmişti.

 

Bu süreç içerisinde dost ve müttefik ülke Fransa’ya defalarca yanında oldukları mesajı verdiklerini hatırlatan Devlet Başkanı Albay Maciou Loewa, “Kendileri bize her seferinde ‘Tam olarak konuyu anlayamadık ama sağolun, eksik olmayın’ gibi şeyler söyleseler de, biz bunu savaş zamanında yaşadıkları zorluklara bağladık.” sözleriyle ortadaki yanlış anlaşılmayı gözler önüne serdi. Enformasyon Bakanı'nın görevden alındığını duyurduğu basın toplantısında Libya’da yaşananlara da değinen Başkan Loewa konuşmasını şöyle sürdürdü:

 

“Cihan harbinin şanlı ülkemiz Nijer’e kadar yayılmasından dolayı duyduğumuz endişeler, Bakan Matiyu’nun bana gelip ‘Başkanım sınırda anormal bir hareketlilik var. Mussolini galiba üslerimize doğru bir harekâta hazırlanıyor’ demesiyle en üst seviyeye ulaştı. Her ne kadar ülkemizde bir üs olmadığını bilsek de, kendimizi savunmak için kurduğumuz ordu ile derhal Libya sınırına mevzilendik ve gerçekleri de orada öğrendik maalesef. Savaşın bitmiş olması, Mussolini, Hitler’in falan ölmesi elbette ki sevindirici ancak inanın kendimizi çok hazırlamıştık bu savaşa. Bir yerde hevesimiz kursağımızda kaldı desek yeridir...Neyse, en azından savaşın sonu iyi bitmiş, onu öğrendik. Buna da şükür…”

 

Enformasyon konusunda eksikliklerini görmeleri açısından bu yaşananların bir ders niteliğinde olduğunu sözlerine ekleyen Başkan Loewa, “Bazı şeyleri biraz ihmal etmiş olabiliriz ama yani ben de devlet başkanı sıfatıyla kaç senedir dış geziye gidip geliyorum, arada bizi ziyarete gelenler dahi oluyor; bir Allah'ın kulu da çıkıp haber vermez mi? Ha naziler geldi, ha Mussolini'nin birlikleri kapıya dayandı diye burada kaç senedir diken üzerinde oturuyoruz. İnsan hiç değilse laf arasında çıtlatır. Ayıp denen bir şey var..." sözleriyle ülkece sinirlerinin yıprandığını dile getirdi.

 

Ekmek, gazyağı gibi çok sayıda temel ihtiyacın uzunca bir süredir karneyle dağıtıldığı Nijer'de 2. Dünya Savaşı'nın bittiği haberi coşkuyla karşılanırken, başta başkent Niamey olmak üzere birçok şehirde halk sokaklara döküldü. Sıkıntılı günleri geride bırakmanın sevincini sokaklarda dans ederek kutlayan Nijerliler, akşam saatlerinde hükümetten gelen "O işin savaşla alakası yok. Tamamen ülkenin kendi fakirliğinden kaynaklanıyor. Karne uygulaması da aynen devam edecek" açıklamasının ardından, sessizce evlerine dağıldılar.