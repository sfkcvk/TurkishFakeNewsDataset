11 Senede 774 Gün Rapor Alan Demirtaş'ın Öğretmen Eşinin Soruşturmasına Bilirkişi Olarak Mustafa Pektemek Atandı HDP Eş Genel Başkanı Selahattin Demirtaş’ın öğretmen olan eşi Başak Demirtaş’ın 11 yılda 774 gün rapor kullandığının ortaya çıkmasıyla beraber MEB soruşturma başlattı. Soruşturmaya, bilirkişi olarak uzun süren sakatlıkların duayen ismi Mustafa Pektemek atandı. Milli Eğitim Bakanlığı, son günlerde kamuoyunun tepkisini çeken Başak Demirtaş’ın aldığı sağlık raporlarına dair soruşturma başlattığını duyurdu. Konuya dair ilk açıklama MEB Disiplin Komisyonu Başkanı Nuh Ataner’den geldi. Başak Demirtaş’ın anaokulu öğretmeni olduğunu hatırlatan Ataner, kendisini son gören öğrencisini geçtiğimiz hafta askere uğurladıklarını belirtti. Başak Öğretmenin kayıtlara ve veli ifadelerine göre son iş gününü de tespit ettiklerini belirten Komisyon Başkanı, o günü şöyle aktardı: “Valla en son kutu kutu pense oynuyorlarmış çocuklarla. Arkadaşım Ayşe arkasını dönse, efendim Ahmet dönse, Rojda dönse derken, tüm çocukların maalesef sırtlarının dönük olduğu bir ada Başak hanım rapor almak suretiyle çıkıp gitmiş. O günden sonra da uğramamış. Oradaki o melek yavrularımızı biz maalesef aylar süren çabalarla önlerine döndürebildik düşünebiliyor musunuz?” Tüm yaşananlara rağmen Bakanlık olarak konuya önyargılı bakmamaya çalıştıklarını kaydeden Nuh Ataner, “Yani belki de gerçekten sağlık sorunu vardır. Emin olmak için bu işin uzmanına gittik. Sayın Mustafa Pektemek bizi kırmadı, dosyayı inceleyecek bakalım” diyerek açıklamalarına son verdi. Ünlü futbolcu Mustafa Pektemek ise, kendisine verilen görevden ötürü gururlu olduğunu belirtti. Elinden geleni yapacağını belirten usta forvet, Başak Öğretmen’in durumuna dair ilk bulgularını da basın mensuplarıyla paylaştı. Başak Demirtaş’ın, olası bir çapraz bağ kopması durumunda en az 6 ay rapor alacağını belirten Pektemek, “Anaokulu deyip geçmeyin, ben kendim yeğenimi kreşe bırakırken sakatlanıp 4 ay yattım. Evet, çapraz bağ koptuysa 6 ay direk ordan yatar. Peki hava topuna çıktığında mücadele esnasında darbe almış mıdır? Çocukların boyları kısa, artı öyle olsa bile maskeyle girerdi derslere. Ha, menüsküse ayrıca bakmak lazım” diyerek olasılıkları sıraladı. Tam teşhis için vakayı kendisinin görmesi gerektiğini belirten müzmin sakat, “Sözleşmesi ders başına değilmiş, ordan hiç olmazsa maddi bir zararı yok. Güzel sözleşme yapmış, kovamıyorlar da” demesinin ardından serçe parmağını kürsünün köşesine çarptı. Ünlü oyuncu, bir süre yerde acılar içinde kıvrandıktan sonra sedye ile dışarı alındı...