Aysu Ailesi'nde AB Pasaportu Coşkusu: Soy Bilgisi Sorgulamaya Göre 1880 Yılında Varna'da Doğan ve Hala Sağ Olan Büyük Babaanneye Ulaşma Çabaları Sürüyor... Bugün tekrar devreye alınan e-devlet alt-üst soy bilgisi sorgulama hizmeti yine vatandaşların yoğun ilgisiyle karşılaşırken, Aysu ailesinin evinde farklı bir heyecana neden oldu. Soy ağacı bilgilerine göre baba Muzaffer Aysu(61)'nun babasını babasının annesi Dudu Aysu(138)'nun Bulgaristan'a bağlı Varna şehrinde doğduğunu ve halen hayatta olduğunu öğrenen aile, yıllardır görmedikleri büyük babaannelerine ve AB pasaportuna aynı anda kavuşmanın sevincini yaşıyor. Soy bilgisi sorgulama hizmetinin ilk açılışında yaşanan tıkanma nedeniyle müjdeli haberi ancak bugün alabilen Aysu ailesinin Ankara Emek'teki evinde adeta bayram havası esiyor. Sonucu akşam saatlerinde kızı Zeynep Aysu(29)'dan öğrenen Muzaffer Aysu, "Babam Çankırılı olduğu için aslen oralı olduğumuzu sanıyordum. Demek zamanında ailenin bir kısmı sen kalk taa nerelerden... Benim için de büyük sürpriz oldu" sözleriyle yaşadığı mutluluğu dile getirdi. Varna'da doğan ve bu zamana kadar hayatta kalmayı başaran bir büyük babaaneleri olduğunu bilmenin kendisini her anlamda çok mutlu ettiğini ve bir an evvel kendisine ulaşarak elini öpmek istediğini belirten Muzaffer Aysu, böylesine değerli bir insanı Varna'da bırakıp gelen dedesine biraz kırgın olduğunu da sözlerine ekledi.  "Bu kadar sağlam genlere sahip, bu kadar değerli bir insanı nasıl geride bıraktılar? Hadi bıraktılar, neden Çankırı? Hadi Çankırı neden bunca zaman bize ondan hiç bahsetmediler? Gerçekten aklım almıyor" diyen Zeynep Aysu ise yarın ilk iş olarak soy bilgisinin çıktısını alıp Bulgaristan Büyükelçiliği'ne giderek bu 100 küsür yıllık ayıbı temizlemek için girişimlere başlayacağını belirtti.  Hem büyük babannelerinin güncel adres ve iletişim bilgilerini almak hem de gitmişken "Şimdi bizim bu Bulgaristan vatandaşlığı durumu nasıl oluyor? Pasaportu ne zaman alırız?" konularını netleştirmek için yarın hep birlikte Bulgaristan Büyükelçiliği'nde olacak olan Aysu ailesi, son olarak basın mensupları araclığıyla bir de çağrıda bulundu: "Varna ve çevresinde yaşayan 138 yaşında bir kadın tanıyan varsa lütfen acilen bize ulaşsın. Konu çok hayati. O kadını, yani değerli aile büyüğümüz Dudu annemizi ölmeden önce bir an evvel bulmamız lazım..."