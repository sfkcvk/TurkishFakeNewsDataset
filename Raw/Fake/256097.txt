Kurulduğundan Bu Yana Yalnızca ''Oha yıldız kaydı!'' Açıklaması Yapabilen Türkmenistan Uzay Enstitüsü İsyan Etti: ''Bi teleskop alın artık!'' 2010 yılında büyük bir umutla kurulan Türkmenistan Uzay Bilimleri ve Astronomi Enstitüsü, zorluklarla geçen 4 yılın ardından sonunda isyan etti. Enstitüde görevli bulunan 14 adet bilim insanının geceleri çıplak gözle göğe bakmak haricinde herhangi bir şey yapamadığını kaydeden Enstitü Başkanı Prof.Baharmadan Ahmedov, bir teleskop dahi almayan hükümeti kınadıklarını açıkladı. Yayınladıkları son 3 raporda vatandaşlara sadece ‘Oha yıldız kaydı gördünüz mü?’, ‘Valla dolunay çok şahane’ ve ‘Büyük Ayı galiba şu’ bilgilerini verebildikleri için utanç duyduklarını kaydeden Ahmedov’un tepkisineyse hükümetten ılımlı yanıt geldi: “Tamam söz, sizle Ulusal Moleküler Biyoloji ve Genetik Enstitüsü’ne ortaklaşa set alıcaz. Mikroskobu, teleskobu, plastikten şırıngası falan hepsi var” Düzenlediği basın toplantısında bir hayli sinirli ve üzgün olduğu gözlenen Prof.Baharmadan Ahmedov, enstitü olarak yaşadıkları imkansızlıklara artık daha fazla dayanamadıklarını ifade etti. Ahmedov, kendileri de dahil olmak üzere hiç kimsenin ‘Türkmenistan olarak Mars’a gidelim’ gibi büyük bir iddiasının bulunmadığını açık yüreklilikle kaydederken, “Ama tabi bu durum, kağıt havludan geriye kalan silindir mukavvayla Jüpiter gözlemenin insanlık dışı olduğu gerçeğini değiştirmiyor” diyerek adeta yürekleri dağladı. 4 yılda gerçekleştirdikleri tek füze denemesinin de sorulduğu deneyimli profesör soruya “Ha... Evet... Şu kolaya mentos atma işini diyorsunuz... O konudan bahsedince ellerimde uyuşma oluyo benim. Bak, bak nası titremeye başladı görüyo musun” sözleriyle yanıt vermekle yetindi. Yaşanan kısıtlar nedeniyle birçok proje gibi çocuklara yönelik olarak tasarladıkları ‘Bilim Aslında Eğlencelidir’ kitap seti fikrinin de rafa kaldırıldığını belirten Ahmedov, “Kadının biri gökyüzüne bakıyomuş, hamile kalmış neden? Yıldız kaymış... 12 kitaplık düşündüğümüz sete yazabildiğimiz tek şey bu arkadaşlar” diyerek dert yandı. Halihazırda 14 mevcutla sadece çıplak gözle göğe baktıklarını kaydeden Enstitü Başkanı’nın “Bu açıdan düşününce aslında tesisimizin tam olarak Avrupa standartlarında olduğunu söyleyebiliriz. 1500’lerin o ihtişamlı Avrupa’sı... Allahtan İslam ülkesiyiz de başımız engizisyonla belaya girmiyor. Neticede resmen göğe bakan insanlarız” sözleriyse diğer profesörlerin yoğun alkışına neden oldu. Son olarak hükümete bir an önce en azından bir teleskop alınması çağrısında bulunan Ahmedov, ileride astronot başlığı olarak kullanılabilir düşüncesiyle sakladıkları oval akvaryumlardaki balıklarını beslemek üzere salondan ayrıldı. Uzay Bilimleri Enstitüsü’nün sert çıkışına hükümet kanadındansa olumlu adım geldi. Türkmenistan Milli Eğitim Bakanı Recepdurdi Garayev, “Valla o enstitü kurulurken ben çok karşı çıktım. Sırf Sovyetler’den kalan rasathane çürümesin diye yapılmış bir iş. Halbuki orası tam Aşkabat’a hakim bir tepede, çok güzel kendin pişir kendin ye’ci olabilecek bir mekandı. Hükümete de 3-5 bi para kalırdı” sözleriyle yıllar önce yapılan bir hatanın kurbanı olduklarını belirtti. Şu aşamadan sonra 14 profesörü istihdam edecekleri başka bir yer olmadığı için mecburen onların emekliliklerine kadar enstitüyü yaşatmak zorunda olduklarını kaydeden Milli Eğitim Bakanı, temel talep olan teleskop konusunda da adım atacaklarını şu sözlerle müjdeleyerek açıklamalarına son verdi: “Başımızda bi bunlar var bi de, Ulusal Moleküler Biyoloji ve Genetik Enstitüsü var. Gerçi o biyologları baya bir süre Mendel’le, bezelyeyle iyi oyaladık ama mikroskop demeye başladı onlar da. Neyse, bi Türkiye ziyaretine gideyim de Eminönü altgeçitte ülkemizin ekonomisini sarsmayacak setler vardı. Mikroskopu, teleskopu, plastik şırıngasıyla tüm ihtiyaçları karşılayacak setler... Alayım iki enstitüye de, gülsün yüzleri...”