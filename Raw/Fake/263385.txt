İçişleri Bakanlığı, Son 3 Gündür Sokağa Çıkan Hizbullah, PKK, IŞİD ve Ülkücüler Arasında Eleme Usulü İç Savaş Düzeni Getiriyor Tüm Türkiye'de Kobane kaynaklı çatışmaların ve ölü sayısının önüne bir türlü geçilememesi üzerine İçişleri Bakanlığı harekete geçti. Son 3 gün içerisinde sokak eylemlerine katılan Hizbullah, PKK, Türkiye'deki IŞİD yanlıları ve ülkücülerin düzensiz çatışmaları nedeniyle tam bir kaos ortamına sebep olunduğunu belirten Bakanlık, tüm örgütlerin birbiriyle eşleşeceği eleme usülü bir düzenlemenin hazırlandığını ilan etti. Düzenlemeye göre deplasmanlı iki turlu elemelerde bölgesel ve mahalli çatışmalardan galip ayrılan gruplar, bir üst tura yükselecek. Final, İstanbul’da... İçişleri Bakanlığı adına bugün bir basın toplantısı düzenleyen Müsteşar Yardımcısı Sadık Özelen, Türkiye’de son 3 günde yaşanan karışıklığı durdurmak üzere düğmeye bastıklarını müjdeledi. “Şu an bakıyorsunuz Esenyurt’ta bambaşka bir şey oluyor, Diyarbakır’da apayrı bir şey yaşanıyor. Vatandaşlarımızın birçoğu ne olup bittiğinden bile haberdar değil. Bu iş böyle olmaz arkadaşlar. Bize yakışmaz. Bu kaos ortamına son verip, çatışmaları eleme usülüne göre yapıcaz” diyen Özelen, öncelikle bütün ekiplere başarı dileklerini iletti. Eşleşmelerin kurayla belirleneceğini aktaran Müsteşar Yardımcısı, son derece zorlu karşılaşmaların vatandaşlar tarafından da ilgiyle izleneceğini umdukları için canlı yayın haklarını ATV’ye vermeyi düşündüklerini de sözlerine ekledi. Sokağa dökülen örgütlerin hiçbirinin “zayıf takım” olarak görülemeyeceğinin altını çizen Sadık Özelen, “Buyrun, resmen Ölüm Grubu işte. Yani kelimenin tam manasıyla öyle. Tüm dünyada bu açıdan da bir ilki yaşayacağız. Liverpool’la Real Madrid aynı gruba düştü diye heyecanlananlar gelsin burayı görsünler bi de” sözleriyle organizasyonun önemine dikkat çekti. Kuraların en kısa zamanda çekileceğini de aktaran Özelen, bu yıl için Türkiye ölçeğinde başlatılan uygulamanın, birkaç senede tüm Ortadoğu’ya yayılabilme potansiyeli olduğunu da şu şekilde vurguladı: “Bakın bulunduğumuz coğrafyada bu büyük bir ihtiyaç arkadaşlar. Yarın öbür gün buna milli takımlar düzeyinde İsrail katılır, efendime söyliyim Lübnan katılır, daha bunun Nusra’sı var, ÖSO’su var. 2015-2016 sezonunda inşallah böyle de bir nitelik kazanır organizasyonumuz” Bakanlıktan gelen açıklamanın ardındansa gözler örgütlerin yönetimlerine çevrildi. Kura çekimi için oldukça heyecanlı olduklarını ifade eden Hizbullah Basın Sözcüsü Nizamettin Bedrullah, öncelikli hedeflerinin Güneydoğu'da başarılı sonuçlar elde etmek olduğunu kaydetti. Dar kadrolarıyla bugüne kadar onurlu bir mücadele sergilediklerini belirten deneyimli terörist, “Allah yar ve yardımcımız olsun, elimizden geleni yapıp 90'lardaki efsanevi Hizbullah ruhunu yakalamak en büyük niyetimiz” derken, hiçbir rakipten çekinmediklerinin de altını çizdi.  İçişleri Bakanlığı'nın yeni uygulamasını değerlendiren ismini vermek istemeyen bir IŞİD militanı ise, Türkiye topraklarında henüz mücadeleye yeni yeni ısındıklarını kaydetti. "Biz Suriye'de, Irak'ta falan çok iddialıyız ama henüz Türkiye'de yaşayan kadro olarak tam adapte olamadık. Ama kuralar çekilene kadar kampa girerek bu durumu telafi edeceğiz. Sonuçta Suriye'de de deplasmandaydık ilk başta" diyen IŞİD üyesi, Hizbullah'la da temaslarının sürdüğünü belirtti. İki örgütün karma tek takımla da mücadele edebileceğini, sonuçta kardeş kulüpler olduklarını ekleyen genç militan, gelişmelere göre pozisyon alacaklarını vurguladı. Herhangi bir iç savaşta en güçlü isimlerin başında gelen ve mücadeleden çekinmeyen, hırslı yapısıyla rakiplerine gözdağı veren PKK ise kendisinden emin. İç savaşın rakiplerle güzel olduğunu ve sokağa çıkan Hizbullah gibi, IŞİD gibi nispeten yeni grupların heyecanı daha da artırdığını dile getiren PKK yetkilileri, her zaman olduğu gibi ülkücülerle de karşılaşmaktan zevk alacaklarını itiraf etti. Ülkeyi böylesi bir hale getiren AKP hükümetine de teşekkür etmekten geri kalmayan yetkililer, Türkiye'nin en kaotik döneminde katkısı bulunan Erdoğan, Davutoğlu ve ekibine şükranlarını iletti. 1970’leri özlemle anan ülkücü hareket de, uygulamaya destek veren bir diğer yapı oldu. Ülkücü Yozgatlılar Derneği Başkanı Alparslan Türkoğlu, özellikle Karadeniz ve İç Anadolu’da, kendi evlerinde verecekleri mücadelelerde fark atacak kuvvette olduklarını belirtti. “Şimdi elemelerde PKK gelirse, ilk maç Diyarbakır’da olsun. Her zaman deplasmanda başlamak avantaj. Orada vereceğin 1 ölü, 2 ölü sayılıyor. O karşılaşmanın dönüşünde atıyorum Rize’de, Çankırı’da seyircimizin de desteğiyle rahat çıkarız” diyen Türkoğlu, kendilerine güvendiklerinin altını çizdi. Hizbullah ve IŞİD'la daha önce karşılaşmadıklarını, bu nedenle bu örgütlerin tam birer ‘kapalı kutu’ olduklarını da ekleyen dernek başkanı son olarak “Ya tabi gönül istiyor ki Dev-Sol da bugünleri görebilseydi. Valla dönemin Kızılyıldız’ı, Partizan’ı gibi, Puşkaş’lı Macar Milli Takımı gibi taş gibi ekipti onlar da” diyerek ezeli rakiplerine selam göndererek konuşmasını bitirdi.