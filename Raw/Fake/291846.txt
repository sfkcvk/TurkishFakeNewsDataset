Hiçbir Ortak Noktası Olmayan Çift, Henüz İnkar Aşamasında: ''Ne güzel işte, birbirimizi tamamlıyoruz hem...'' Yaklaşık 3 aydır beraber olmalarına rağmen henüz yaz mevsimini ve yavru kedileri sevmek dışında ortak bir nokta bulamayan Buse Duru (28)-Halit Derdenli (28) çiftinin durumu görmezden gelme yönündeki umutsuz çabaları sürüyor. Uyumsuzlukları kendileri dahil herkes tarafından kısa sürede fark edilen çift, şimdilik "ne güzel işte birbirimizi tamamlıyoruz" avuntusuna sıkı sıkıya tutunmaya çalışırlarken, otoriteler ise en geç 2 ay içinde ayrılık çanlarının çalacağına kesin gözüyle bakıyor. Yaz aylarının ortasında, biraz da yokluktan başladığı bilinen ilişkide gözle görünür halde olan uyumsuzluk, Buse Duru'ya yakın kaynaklar tarafından sesli olarak dile getirilmeye başlandı bile... Genç kızın lise 1'den beri arkadaşı olduğunu dile getiren Zeynep Bostancı, basına yaptığı açıklamada, “Ya Halit iyi çocuk da biraz sanki şey gibi... Buse'yle alakasız yani... Daha önceki sevgililerine hiç benzemiyor... Odun diyeceğim ama ayıp olacak” ifadelerine yer verirken, kuzeni Mine Kundar ise 8 ay önce travmatik bir ayrılık yaşayan Buse Duru'nun psikolojisinin halen yerinde olmadığı ve şu an resmen saçmaladığı iddiasında bulundu.  "Tam t...k geçtiğimiz adam tipiyle gitti sevgili oldu... Hala inanamıyorum ya senin ne işi var o herif... Neyse ben bi şey demiyorum..." diyen Kundar, kuzeninin aklı yerine gelince zaten kendliğinden ayrılacağını o yüzden şu an çok mudahele etmek istemediğini belirtirken, ayrılık iddiaları ise 28 yaşındaki genç kız tarafından kesin bir dille reddediliyor.  Halit'in sorunlu çocukluk geçirmiş olması, arkadaş çevresi ve yetiştirilme tarzından dolayı aralarından bir takım farklılıklar olmasının kendisi için oldukça öğretici bir deneyim olduğunu iddia eden Buse Duru, ''Valla hani derler ya, zıt kutuplar biribirini çeker diye, aynen doğruymuş yani. Bazen ben bile içimden 'Ya bu çocukta ne buluyorum' desem de, yine de mutluyum. Aman nazar değmesin'' sözleriyle de henüz durumun idrakinde olmadığının sinyallerini verdi.   Halit Derdenli ise Buse ile olan ilişkilerinin dışarıdan göründüğü kadar sorunlu olmadığını söylerken, yakın çevresinden gelen "abi kız Bu Tarz Benim'e başvurmuş zamanında. Sen emin misin bu işten?" şeklindeki tepkilere de şimdilik kulağını kapatmış durumda.  Özellikle ailesinin geçen yıl ayrıldığı eski kız arkadaşını çok sevdiğine ve ondan sonra gelenlere zaten hep bir kulp taktığına dikkat çeken Derdenli, "Ötekilerle çok uyumluyduk da ne oldu? Buse'den her gün yeni bir şey öğreniyorum. Vatsap'ta 4.5 saat mesajlaşabileceğimi ben bile bilmiyordum mesela. Bunun gibi daha bi sürü şey..." derken, en azından seksten sıkılana kadar ilişkiyi sürdürme konusunda kararlı olduğunu da bir kez daha gözler önüne serdi.   Son olarak Halit’in Buse’ye “Bebişim bu akşam görüşmesek mi? Bizim çocuklarla maç izliycez. İki maç var. Önemli ama, Avrupa bu” demesi ve Buse’nin de içten içe iyice sinir olmasıyla gerilimin bir kez daha tırmandığı ilişkidie tarafların tüm inkarlarına rağmen ayrılığa doğru emin adımlarla gidilirken, bahis sitelerine yansıyan olası ayrılık oranları ise şu şekilde: