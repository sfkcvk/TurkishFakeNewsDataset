Kaçırılan Çocukları Kurtarma Görevinin BDP'ye Verilmesinin Ardından, Faizleri Düşürme Görevi de CHP'ye Verildi PKK tarafından dağa kaçırıldığı iddia edilen çocukları kurtarma görevinin BDP'ye verilmesinin ardından, AK Parti'den yeni bir hamle daha geldi. Hükümet olarak bundan böyle her partinin, her kesimin taşın altına elini koyması gerektiğine kanaat getiren AKP kurmayları, faizlerin düşürülmesi görevini de CHP'ye verecek. Konunun bugünkü meclis oturumunda CHP'ye iletileceğini belirten AKP Basın Sözcüsü Hüseyin Çelik, "Yıllarca her fırsatta 'Millet bize muhalefet görevi verdi' demeyi biliyolardı. Bu sefer de milletin seçtiği iktidar onlara faizi düşürme görevi veriyor, hadi bakalım" derken, başka parti ve kesimlere de değişik görevler vermeye devam edeceklerini kaydetti. Cumhuriyet Halk Partisi'ne verecekleri sürpriz görevle ilgili detayları parti genel merkezinde açıklayan Basın Sözcüsü Hüseyin Çelik, sayelerinde yıllardır iktidara gelemeyen bazı partilerin de sorumluluk almayı öğreneceğini dile getirdi. "Yani Allah göstermesin, yarın AK Parti'ye bir şey olsa, diğer partilerimiz apışıp kalacak. Hiç değilse onlara ufaktan bir iki görev verelim istedik, yavaştan ısınsınlar" diyen Çelik, şöyle devam etti: "Şimdi bakın kaçırılan çocuklar nerede? BDP'nin yüksek oy aldığı bölgelerde... Peki Türkiye'nin finans merkezi neresi? Levent, Maslak, efendime söyliyim Beşiktaş... Peki bu bölgelerimizden kim birinci çıkmış? CHP... Eeee, o zaman taşın altına elini koyacaklar arkadaş. Bundan sonra kim nerde birinci çıktıysa oranın sorunlarını halledecek. Artık nasıl yapacaklar, ne yapacaklar biz orasına karışmayız ancak hem dağa kaçırılan çocuklarla ilgili, hem de faiz oranlarıyla ilgili bir gelişme olmazsa bu iki parti karşısında önce milleti sonra bizi bulur..." Dünyada çoğulcu demokrasiyi bu manada kullanan ilk hükümet olduklarını da gururla söyleyen tecrübeli Basın Sözcüsü, çok yakında sadece partilere değil, sivil toplum örgütlerinden, kişilere kadar herkese tek tek özel görev verebileceklerinin altını çizdi. "Mesela Suriye. Bizzat Sayın Bahçeli'yi Şam'a gönderme gibi bir planımız var. Umarım kendisi de kabul eder" diyerek kısa süre içerisinde MHP'nin de kapısını çalacaklarını belirten Çelik, MHP liderinin sağ gidip selamet dönmesi için duacı olacaklarını da sözlerine ekledi. Hüseyin Çelik'in açıklamalarına göre ileride verilmesi planlanan diğer görevler ve muhattapları ise şu şekilde:  İşsizlik problemi ile ilgili olarak üzerinde anlaşma sağlanan ilk parti için AK Parti kulislerinde "İş-aş-Haydar Baş" sloganı ile ünlenen Büyük Türkiye Partisi öne çıkıyor.  Ülkede işlenmiş fail-i meçhul cinayetlerle ilgili oluşturulacak araştırma komisyonları için akla gelen ilk parti ise BBP oldu.  Demir Kırat Demokrat Parti, hayvan hakları, at yarışlarının düzenlenmesi ve günlük ganyan tahminleri için AK Parti'nin aklındaki ilk seçenek.  Osman Pamukoğlu'nun başkanlığını yaptığı HEPAR'dan ise, askerlik işleri, bedelli sorunu, koğuşlar, yemekhane ve er gazinosu temizliği için yardım alınması planlanıyor.  Tapu Kadastro ve devlete ait diğer gıcık evrak işleri. Bunlar sabırlı adamlar, bir şekilde yavaş yavaş yaparlar. Kendilerini birden faiz oranlarını düşürme görevi ile karşı karşıya bulan CHP ise henüz bir yol haritası çizebilmiş değil. Yıllar sonra üstlendikleri icra görevine hazırlıksız yakalanan bazı milletvekilleri açıklamalarında Merkez Bankası'na yüklenirken, Genel Başkan Kılıçdaroğlu ise ekibini soğukkanlı olmaya davet etti. Parti meclisinde arkadaşlarıyla yaptığı toplantıda "Önce bir Zülfü Livaneli konseri verelim, millet bi sakinleşsin, faize yararı olur" görüşünün ağır bastığını kaydeden Genel Başkan, daha sonra Maslak bölgesindeki şirketlerin muhasebe kayıtlarının incelenerek işe bir yerlerden başlanabileceğini ifade etti.