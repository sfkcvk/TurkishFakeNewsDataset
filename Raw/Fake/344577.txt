Bedelli İçin Ne 15 Bin Lirası, Ne de O Kadar Kredi Çekme Şansı Bulunan Emre Yönmez(28)'in Yakın Çevresinde Gergin Bekleyiş: ''Ne zaman borç istemeye gelecek?'' Uzun zamandır beklenen bedelli askerlik yasasının, ''25 yaş, 15.000 TL ve 28 gün askerlik'' olarak meclise sunulması kesinleşirken, ne o kadar parası ne de kredi çekme şansı bulunan Emre Yönmez'in bedelli sevinci, yakın çevresinde tedirginlikle karşılandı.  Bedelli askerliğin bu öğleden sonra kesinleştiği haberini facebook hesabından ''Sonunda be! Gerçi hiç gitmesek daha iyiydi ama buna da şükür :))'' açıklamasıyla paylaşan Yönmez, ücretin de gayet makul olduğunun altını çizerken, tam olarak neye güvenip de ücreti ödenebilir bulduğu sorusu ise halen yanıt bulabilmiş değil. Özel bir şirkette kurumsal müşteri temsilcisi olarak çalışan ve İstanbul Erenköy'de 2 arkadaşıyla birlikte aynı evi paylaşan Yönmez'in ev arkadaşlarından Murat Aysürt, basına yaptığı açıklamada ''Ben bunun aldığı maaşı biliyorum, kredi kartı borcunu biliyorum. Hala geçen sene tatile gitmek için çektiği ihtiyaç kredisi yüzünden 2 ayda bir bankadan eve zarf geliyor.'' diyerek, işin ucunun bir noktada kendisinde dokunmasından endişe ettiğini belirtti. Daha evvel beddeli konusu açıldığında ''Olm diyelim çıktı, nasıl ödeyeceksin'' şeklinde ev arkadaşının ağzını aradığını ve ''Kanka o kadar çevremiz var her biri biner lira ateşlese, biraz da bizimkilerden koparırım. Bu kardeşin her türlü gider'' yanıtını aldıktan sonra da konuyu bir daha açmadığını ifade eden Aysürt, olası bir borç isteme hamlesinin önüne geçmek için yarından itibaren stratejiler geliştirmeye başlayacağının altını çizdi. ''Annemin acil ameliyat olması gerektiğini, birikmiş 3 kuruşumu da bizimkilere verdiğimi, hatta yetmediği için bankadan kredi çektiğimi söyleyip 'kusura bakma kardeş' diycem sanırım. Yer, yemese de bir şey diyemez. Neticede sağlık, anne falan mevzu olunca fazla üstüme gelmez'' diyen Yönmez'in iş yerindeki en yakın arkadaşlarından Caner Türün ise, ısrarın sürmesi halinde de b planı olarak sudan bir sebepten kavga çıkarıp arkadaşlığı bitirme yolunu deneyeceğini ifade etti.  Yönmez'in ablası ve eniştesi ise süreci en fazla tedirginlikle izleyen isimlerin başında geliyor. Daha önce konu açıldığında ''Yaa çıksın da hallederiz kayınço, sen düşünme orasını'' diyerek kendini ateşe atan enişte Yusuf Eraylar ise, ''Gülden(eşi)'le de konuştuk. Açık açık, 'Valla Emre piyasa kötü, biz şu an kendi kredilerimizi zor ödüyoruz' diyicez. Yeğenine ne mama yetişiyor ne bez diye duygu sömürüsüne yatıcaz'' diyerek ekledi: ''Hay dilimi s.keydim de söz vermez olaydım...'' Emre Yönmez'in 2 yıllık kız arkadaşı Gizem Büyüldür de borç isteme korkusunu yakından hissedenlerden. ''Başta gurur yapıp bana sormaz ama biliyorum bu iş eninde sonunda benim başıma patlayacak'' diyen Büyüldür, stratejisini Emre'yi bedelli askerlik fikrinden soğutma üzerine kuracağını dile getirdi. Önümüzdeki yıl nişan yapmayı planladıklarını söyleyen Büyüldür, ''Yani ben de isterim bir an önce git gel ama bedelli yapanlara benim ailem pek iyi gözle bakmıyor. Babam çok milliyetçi bir insan olduğundan falan diye giricem bakalım. Hayırlısı'' derken, durumu ayrılık bahanesi olarak kullanma opsiyonunu bir kenarda tuttuğunu da sözlerine ekledi.