''Çocuksuz Hat - Kafam Rahat'' Uygulamasıyla Tartışmalara Neden Olan Yekunoğlu Turizm, Gördüğü İlgiden Memnun Otobüste durmadan ağlayan çocuk problemine getirdiği iddialı çözümle dikkatleri üzerine çeken Yekunoğlu Turizm'in "Çocuksuz Hat" uygulaması vatandaşlardan yoğun ilgi görüyor. 3 yaş altı çocukların kesinlikle alınmadığı çocuksuz seferlerde, 3-9 yaş arası çocukların da ancak ilaçla uyutulduktan sonra bagajda yolculuk etmelerine izin veriliyor. Kamuoyuna "Çocuksuz Hat - Kafam Rahat" sloganıyla tanıtılan yeni uygulamaya göre, standart seferlerden ayrı olarak düzenlenecek olan Çocuksuz Hat otobüslerinde belirli bir yaş grubu için oldukça katı kurallar geçerli. 3 yaşından küçük çocukların kesinlikle kabul edilmediği seferlerde, 9 yaş ve altındaki çocuklar ise, yolculuk öncesi uzman bir hekim tarafından ilaçla sakinleştirildikten sonra, uygun bir kap ya da kafes içerisinde muhafaza edilmek şartıyla bagaj bölümlerinde seyahat edebiliyorlar. Açıklandığı andan itibaren olumlu ve olumsuz pek çok tepki alan uygulama, ülkeyi adeta ikiye böldü. Özellikle genç kesim, bu yeniliğin otobüs yolculuklarında temel bir insani hak olan asgari konfor koşullarını mümkün hale getirdiğini ifade ederken, çocuklu aileler ise uygulamaya şiddetle karşı çıkıyorlar. Yıllardır seyahatlerinde Yekunoğlu Turizm'i tercih ettiğini söyleyen Mahir Güncel(34), "Benim evladım kedi mi? Benim çocuğum valiz mi? Niçin bagajda yolculuk edecekmiş? Hadi ilaçla uyutulmasına neyse, ses çıkarmıyorum. O benim de aklıma geliyordu zaten. Tam olarak ilaç değil de, birkaç defa uzun yola çıkmadan önce kendi elimle rakı içirmişliğim bile var. Ama bagaj olayı çok yanlış. Üstelik bir de çocuk için ayrı bagaj parası istiyorlar. Ayıptır..." sözleriyle uygulamaya olan isyanını dile getirirken, yolculuk biteli birkaç gün olmasına rağmen hala çocuklarını uyandıramadıklarını iddia eden bazı aileler de firmayı mahkemeye vermekle tehdit ediyorlar. Şirketin sahibi Ali Ekber Yekunoğlu ise bu sabah yaptığı bir açıklamayla bedeli ne olursa olsun uygulamanın sonuna kadar arkasında olduklarını söyleyerek, kesinlikle geri adım atmayacaklarını net bir şekilde ortaya koydu. Çocuk ağlamasının özellikle karayolu taşımacılığının yıllardır kangren haline gelmiş sorunlarından biri olduğunu belirten Yekunoğlu "Uygulamayı başlattığımız günden itibaren çocuksuz hat biletlerimiz adeta yok satıyor. Gösterilen tepkilere anlam vermekte gerçekten güçlük çekiyoruz. Uygulamanın isminin ÇocuksuzHat olması mı sorun, tam olarak sorun nedir anlayabilmiş değiliz. Yani kaldı ki çoluklu çocuklu cümbür cemaat, panayır gibi klasik seferlerimiz de halen sürüyor; neye bu kadar kızdılar gerçekten bizler için bir muamma. Kimseyi zorla otobüse bindiren yok. Havayolu ve demiryolu taşımacılığıyla rekabet edebilmek için bulduğumuz bu çözüm belli ki birilerinin hoşuna gitmemiş. Bir yerlerden düğmeye basılmış..." sözleriyle, tepkileri maksatlı ve abartılı bulduğunu dile getirdi. Uygulamanın ilk zamanlarında bazı güçlükler yaşandığını açık yüreklilikle kabul eden Ali Ekber Yekünoğlu, "Doğrudur, ilk başlarda hem bagaj havalandırmasındaki yetersizlikten, hem de çocuklara verilen ilaç dozunu tam ayarlayamamaktan kaynaklanan bazı ufak sorunlar oldu ama hatalarımızdan dersler çıkararak her geçen gün daha iyiye gidiyoruz." derken, şu an itibariyle çocukları sağ salim varacakları yere ulaştırmada %90-95'lara varan bir başarı oranı yakaladıklarını da gururla sözlerine ekledi.