Sanayi ve Teknoloji Bakanı Mustafa Varank, Yapımı Devam Eden Bilişim Vadisi Projesi Hakkında İddialı Konuştu: ''Tamamlandığında Avrupa'nın en büyük otoparkı olacak...'' Cumhurbaşkanı Erdoğan'ın Ağustos ayı başında açıkladığı 100 günlük icraat programında yer alan belki de en dikkat çekici başlıklardan biri olan "Bilişim Vadisi" projesinde 1.etap tamamlandı. Temelleri 2015 yılında atılan ve Avrupa'nın en büyük bilişim merkezi olma hedefiyle başlanan proje, yüklenici firmanın ihaleyi kazanmasını sağlayan bakanın Cumhurbaşkanı tarafından görevden alınması sebebiyle tamamlanamamıştı. Çalışmaları yerinde incelemek üzere bugün Kocaeli'ye geçen Sanayi ve Teknoloji Bakanı Mustafa Varank, çoğu AK Partili vekillerin yakınlarından oluşan Bilişim Vadisi yetkililerinden inşaat çalışmaları ve vadi etrafında yer alan kupon araziler hakkında bilgi aldı.  Ziyaret sonrası bir basın toplantısı düzenleyen Varank, Bilişim Vadisi hakkında bilgilendirmelerde bulundu. Bilişim Vadisi'nin, tamamlandığında Avrupa'nın en büyük, dünyanın ise ikinci büyük otoparkı olacağının altını çizen Varank, "Biliyorsunuz şu an Avrupa'nın en büyük otoparkı yine bizde. 200 milyon dolarlık yatırımla tamamladığımız ve havadan bakıldığında adeta bir Formula1 pistini andıran Kurtköy'deki İstanbul Park'tan bahsediyorum arkadaşlar. İnşallah Bilişim Vadisi de en geç 2019 yılı sonunda tamamlanıp, 2020 yılında da siz değerli Kocaelili vatandaşlarımızın araçlarını içine güvenle park edebilecekleri ve havadan bakıldığında bir teknoloji üssünü andıran katlı otopark olarak hizmete geçecek" şeklinde konuştu. Bilişim Vadisi yatırımı için devletin kasasından tek kuruş para çıkmayacağının altını çizen Varank, projenin "Yapsın-İşletsin-Hazine Garantisi Olduğu İçin Kafası Rahat Etsin" modeliyle yapıldığını belirtti. İhaleyi alan CKL Ortak Girişim Grubuna günlük 400.000 araç park garantisi verildiğini, ancak daha sonradan Kocaeli'deki araç sayısının 120.000 olduğunu farkettiklerini kaydeden Varank, "Sakarya, Bolu, Bursa, Kütahya hatta Balıkesir'deki vatandaşlarımızdan akşamları araçlarını Kocaeli'ye parkedip, sabah da Kocaeli'den almalarını rica ediyorum" diyerek proje finansmanının kaynağı hakkında da bilgi verdi.