Terör ve Ekonomik Krizle Birlikte Kaybolmaya Yüz Tutan Bir Gelenek: Taksim'de Yılbaşı Tacizi... Yılbaşı gecesi hızla yaklaşırken Türkiye, unutulma tehlikesiyle karşı karşıya kalan bir geleneğini daha bir avuç gönüllünün çabasıyla yaşatmaya çalışacak. Eski, kalabalık ve tacizli Taksim meydanı yılbaşı kutlamalarını yaşatmak için çabalayan toplum gönüllüleri, bugün kamuoyuna kadim bir geleneğe sahip çıkma çağrısında bulundular. Bugün Taksim Meydanı’nda bir araya gelerek “Yılbaşında İstiklal’e gel, taciz seninle güzel” pankartı açan yaklaşık 50 kişilik bir grup basın açıklaması yaptı. Kitle adına konuşan Bahtiyar Özgence, yıllarca ilmek ilmek dokuyarak, İstanbul'un dört bir yanından kar kış demeden her yılbaşında meydanı doldurarak gelenek haline getirdikleri ‘Taksim’de tacizli yılbaşı’nın bugün itibariyle neredeyse yok olmak üzere olduğuna dikkat çekti. Özgence, “Biz burada bir avuç insan bunu yaşatmaya çalışıyoruz ancak maalesef terör bir yandan, ekonomik kriz bir yandan, turizm krizi öte yandan derken belimiz büküldü. Artık umudumuzu yitirme noktasındayız...” sözleriyle hayli üzgün olduklarını dile getirdi. Taciz edilebilecek yerlilerin yanısıra yabancı kaynakların da kuruduğunu samimiyetle ifade eden Özgence, şöyle devam etti: “Rus uçağıydı, büyükelçisiydi, intihar eylemleriydi derken gördüğünüz gibi şu an Taksim’de sadece Araplar var. Onların da önemli bir bölümü saç ektirmek üzere gelen erkekler. Onları da taciz etmek bir yana kendimizi sakınabilirsek şanslı hissediyoruz. Ama eskiden böyle miydi ya? Rus'uyla Alman'ıyla İngiliz'iyle tam bir kültür mozağiydi buralar. Kocaeli’nden Tekirdağ’dan hususi olarak otobüs kaldırılırdı yılbaşı gecesi için. Böylesine güzide bir gelenek gözlerimizin önünde yitip gidiyor ve biz hiçbir şey yapamıyoruz. Yüreğim kanıyor…” Bahtiyar Özgence’nin konuşmasının ardındansa kalabalık, yaşanan tüm olumsuzluklara rağmen yine de yılbaşı gecesinde Taksim’de buluşmak üzere ant içti. “Biz yine de gelip burada elimizden geldiğince tacizimizi yapacağız. Bu direniş bizim tarihe ve insanlığa karşı görevimizdir” diyen Özgence'ye grup içerisinden bir kişinin “Evet evet gerekirse birbirimizi taciz edelim ama bu töreyi yaşatalım” yanıtını vermesiyle sessizleşen kitle, olaysız bir biçimde dağıldı.