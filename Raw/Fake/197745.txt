Balık Hali, Pazarcı Ve Esnaf Haberlerinin Sevilen Yüzü Zeynep Dizipoğlu: "Medya üzerindeki hükümet baskısı abartılıyor..." Bugüne dek yaptığı “Palamut yüzleri güldürdü”, “Zam şampiyonu patlıcan” ve “İftar tabağının olmazsa olmazı” gibi haberlerle basın dünyasında önemli bir yer edinen 5 yıllık haber muhabiri Zeynep Dizipoğlu (29) son dönemde hükümetin medyaya yönelik baskı yaptığına ilişkin çıkan haberlerin asılsız olduğunu söyledi. Dizipoğlu, bugüne dek meslek hayatı boyunca herhangi bir baskıyla karşılaşmadığının altını çizerek ekledi: “Ya o değil de, asıl balık akını şimdi başlıyor, hamsinin kulağına kar suyu kaçtı”...

 İstanbul Üniversitesi Radyo Televizyon ve Sinema bölümünden mezun olmasının ardından özel bir televizyon kanalında muhabir olarak işe girerek, geçtiğimiz günlerde meslekte 5. yılını dolduran deneyimli haberci Zeynep Dizipoğlu, bu defa çarşı pazarda değil, düzenlediği basın toplantısında kameraların karşısındaydı. Ülkenin geçtiği süreçte, basın dünyasına ilişkin çeşitli yanlışlıklara açıklık getirmek istediğini bildiren Dizipoğlu, medyaya hükümet baskısı yapıldığı yönündeki haberleri yalanladı. 

 

Deneyimli muhabir, “Benim 5 yıllık basın hayatımda öğrendiğim şey şu oldu: mesleğinizi düzgün yaparsanız kimse size dokunamaz. Ben mesela o balığın kilosu 4 lira değil de 2 lira oldu da diyebilirdim. Bana bedava balık karşılığında bu tarz teklifler de yapıldı ama hiçbir zaman bunlara kulak asmadım. ‘Zeynep’ dedim, ‘Sen bunun için okumadın. Mesleğini yarım kilo hamsiye satacak insan değilsin sen’ dedim.” sözleriyle, balık dünyasında yaşanan kimi çarpıklıklara değindi. 

 

Şu ana dek yaptığı herhangi bir haber sonrasında bir baskı ve tehdit görmediğini belirten Dizipoğlu “Bugün ben rahat bir şekilde gidip lüferin, hamsinin bu sene kaçtan gittiğini, pazarcının ve esnafın halini kolayca haber yapabiliyorum. Hükümetten hiç kimse de beni arayıp "Lüfer'le uğraşmayı bırak, dokunan yanar", "Pazarcı haberleri başına iş açacak" diye gelmedi. Neden? Çünkü doğruları yazıyorum. Bugün gidin bakın, hamsinin kilosu 4 tl değilse, yarın diplomamı yırtıyorum" dedi. 

 

Kendi habercilik anlayışına göre, her konuda haber yapılabileceğini belirten Dizipoğlu, bu özgürlüğü sonuna kadar kullandığını vurguladı. İftariyelikler ve hurma fiyatlarına ilişkin haberleriyle zaman zaman dini konulara, Meclis Lokantası menüsüyle ilişkin haberleriyle de sıcak siyasete yer yer özgürce değindiğini belirten Dizipoğlu, bu alanlarda da herhangi bir baskıyla karşılaşmadığının altını çizdi.

 Geçtiğimiz Ramazan ayında yaptığı “Ramazanın Gülü: Güllaç Nasıl Yapılır?” başlıklı videoyla çok ses getirdiğini söyleyen Dizipoğlu, yalnızca bu haber sonrasında ismini vermek istemediği bir milletvekilinden telefon aldığını belirtti. “Bu milletvekilimiz arayıp bir takım sorular sordu. Amacının bir şekilde güllacı yapan ustaya ulaşmak olduğunu hissettim ve kendisine haber kaynağımı asla açık edemeyeceğimi ve bu tip haberleri yapmayı sürdüreceğimi net bir dille ifade ettim. ‘Allah senin yakınlarına kolaylık versin kızım’ diyerek telefonu kapattı, o dakikadır da aramıyor, arayamıyor. Yani siz boyun eğmedikçe, kimse sizi sindiremez.” diyen Dizipoğlu, aniden gelen “Kar yağışı nedeniyle domatese” zam haberi üzerine hızla toplantıdan ayrılarak İçerenköy Sabit Pazar’a doğru yola çıktı.