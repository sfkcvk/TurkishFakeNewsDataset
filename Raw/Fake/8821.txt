İşsizlikle Mücadelede Nihai Çözüm İçin "Çalışma Kampları" Dönemine Geçiliyor Ekonomik krizin etkilerini hafifletmek için çözüm arayışlarını sürdüren hükümet, işsizlik sorununa son verecek bir program tasarısını TBMM'ye sunmaya hazırlanıyor. "Çalışan Türkiye, Özgür Türkiye" sloganıyla hayata geçecek olan proje sayesinde her vatandaşa "Toplu Organize Çalışma Kampları"nda ömür boyu iş ve barınma imkanı sağlanması planlanıyor.

 

Öncelikle büyük şehirlere yakın, tercihen demiryolu ulaşımının yeterli olduğu bölgelere kurulacak olan Çalışma Kamplarına başvuran işsiz vatandaşlar arasından KPSS şartı aranmaksızın, yaş ve sağlık itibarıyle uygun görülenlerin sisteme kaydının yapılacağını belirten Çalışma Bakanlığı Sözcüsü Ersin Özbükey, "Bu vatandaşlarımız aileleri ile birlikte yaşayacakları Çalışma Kampı içerisindeki lojmanlarına yerleştikten sonra, güçleri ve becerileri yettiğince çalışacakları birimlere yönlendirilecekler" sözleriyle tasarlanan sistemin ana hatlarını çizdi.

 

Temel olarak özel sektörün üretim ve hizmet ihtiyaçlarının karşılamak üzere çalışacak olan Çalışma Kamplarının henüz hayata geçirilmeden uluslararası şirketlerin de dikkatini çektiğini ifade eden Ersin Özbükey, "Toplu Organize Çalışma Kamplarımızın ekonomik işgücünün konsantre bir halde bulunduğu yerler olarak yabancı ve yerli sermaye için birer cazibe merkezi olması sevindirici" derken, Çin ve Uzakdoğu ile rekabet edebilmek için mümkün olduğu kadar kısa sürede mümkün olduğu kadar çok vatandaşımızın buralarda çalışmaya teşvik edileceğinin sinyallerini verdi. 

 

Çalışanların ücretleri ve çalışma şartları hakkındaki sorulara yanıt olarak Çalışma Kamplarındaki sosyal imkanlar sayesinde çalışanlarının pek bir harcamaları olmayacağını belirten Özbükey, "Yine de elbette bu vatandaşlarımızın bir maaşları olacak. Brüt asgari ücret üzerinden vergiler, sigorta, lojman, gıda, güvenlik vesaire harcamalar düşüldüğünde, kendilerine ilerisi için birikim olarak değerlendirebilecekleri belli bir miktar kalacağını söyleyebiliriz." sözleriyle vatandaşların geleceklerinin de garanti altına alınacağının müjdesini verdi. 
 
Çalışanlara sağlanacak olan sosyal imkanlar hakkında da açıklama yapan Bakanlık Sözcüsü, dikenli teller, gözlem kuleleri, günde 24 saat silahlı ve köpekli güvenlik görevlileri ile korunacak olan tesislerin her birinde 200'er yataklık 10 adet yatakhane, her gün duş imkanı, revir ve okul hizmetleri, tıp alanındaki yeniliklerden ilk olarak faydalanma fırsatı ile günde en az 1 öğün yemek olacağına dikkat çekerken, "Vatandaşlarımızın sunulan bu imkanların değerini bileceğine inancımız tam. Onlardan bizim tek beklentimiz ise, esnek çalışma saatlerine uyum, emirlere itaat ve tam bir disiplin" şeklinde konuştu.

 

Bugüne kadar Almanya, Avusturya, Rusya gibi gelişmiş tabir ettiğimiz Batı ülkelerinin hiçbirinin aklına gelmemiş olan böylesi bir uygulamayı tarihte ilk defa Türkiye'nin hayata geçirecek olmasının ülke olarak demokrasi ve devlet idaresi anlamında aldığımız yolun da bir göstergesi olduğunu belirten Bakanlık Sözcüsü Özbükey, daha proje hayata geçmeden ortaya atılan kadrolaşma iddialarına da yanıt verdi. "Kulağımıza geliyor, 'nasıl olsa kendi adamlarını doldururlar!' diyerek projeden fazla umutlu olmadığını belirten vatandaşlarımız olduğunu duyuyoruz. Ben buradan onlara seslenmek istiyorum: Buyrun gelin, söz veriyoruz ilk olarak sizleri bu kamplara yerleştireceğiz." sözleriyle projede kesinlike torpil ve adam kayırmaya yer olmadığını vurguladı. 
 
İlk etapta personel alımının başvuru esasına göre yürütüleceği Çalışma Kamplarının, kademeli olarak zorunlu hale getirilmesinin ve işsizlikte birinci yılını tamamlayan vatandaşlarımız için mecburi hizmet kapsamına alınmasının da söz konusu olabileceği gelen haberler arasında.