Ekşi Sözlük Yazarlarının Henüz Uzmanı Olmadıkları Bir Bilim Dalı Keşfedildi: Odonatoloji Varolan bütün bilim dallarında uzman olmalarıyla bilim çevrelerine korku salan Ekşi Sözlük yazarlarının henüz fark edip de el atmadıkları bir bilim dalının mevcut olduğu ortaya çıktı. Adı Odonatoloji olan ve yusufçuklar ile kızböceklerini inceleyen bu bilim dalının tanınmış simalarından Profesör Arvind Kumar, düzenlediği basın toplantısında başarı hikayelerini anlattı. Öncelikle kuruluş öykülerinden bahseden Kumar, "Bizim diğer böcekler varken sadece yusufçuklar ve kızböceklerini incelememizin oldukça makul bir sebebi var. Aslında araştırmalarımızı entomoloji yani böcek bilimi alanında yapıyorduk. Ancak bilgileriyle bilim dünyasını kasıp kavuran Ekşi Sözlük yazarlarının diğer çoğu dalda olduğu gibi entomoloji alanında da uzman olduklarını entry'lerinde göstermeleri sonrası işsiz kaldık. Sonuçta bir işi daha iyi bilenler varken bize kim niye para ödesin di mi? Böylece biz de kendi bilim dalımızı kurarak sadece yusufçuklar ve kızböcekleriyle ilgilenmeye başladık." ifadelerini kullanırken "Tabii buraya da el atarlar mı bilemiyoruz, öyle bir şey olmamasını umut etmekten başka elimizden gelen bir şey yok." sözleriyle de duyduğu endişeyi dile getirmeden edemedi. Başlarından geçen bir olayı anlatırken neşesinin yerine geldiği gözlenen Kumar: "Bir ara internette ismimize rastlayan bazı Ekşi Sözlük yazarları tarafından fark edilir gibi olduk fakat neyse ki bizi odontoloji (Diş bilimi) ile karıştırarak gidip orada uzman olmaya devam ettiler. Böylece isim benzerliği sayesinde kıl payı kurtulduk..." diyerek ucuz atlatmalarından duyduğu memnuniyeti dile getirdi. Aynı zamanda 'Odonatolojide Yeni Gelişmeler" adlı kitabın da yazarı olan Kumar, son olarak şunları kaydetti:  "Jeoloji, Klimatoloji. Historiyoloji gibi bilim dalları, araştırma yapmak için son derece basit konuları seçmeleri yüzünden Ekşi Sözlük yazarları tarafından derhal ele geçirildiler zaten. Ksiloloji ve Glasiyoloji ise ilginç isimleri sayesinde uzun yıllar direndi ancak onlar da kurtulamadılar. Ekşi Sözlük yazarlarının son olarak geçen yıl Oşinografi ve Konkoloji alanlarında da uzman olduklarını entry'lerinde ortaya koymaları sonrası bu özelliğe sahip tek bilim dalı biz kaldık sanırım. Başarımızı tüm bilim camiasına armağan ediyoruz."