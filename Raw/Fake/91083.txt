En Çok Gürültüyü Hangi Partinin Aracı Çıkarıyorsa Ona Oy Veren Yurt Genelindeki 38 Seçmen, Yalnızca Seçim Dönemlerinde Hatırlanmaktan Şikâyetçi Yaklaşan genel seçimlerle birlikte partilerin propaganda çalışmaları hız kazanırken, sokaklarda gürültü çıkararak anlamsızca dolanan seçim minibüsleri de, tercihlerini her zaman en çok gürültüyü çıkaran partiden yana kullanan yurt genelindeki toplam 38 seçmenin oyunu alabilmek için kıyasıya bir rekabet içine girdiler. Bu sabah düzenledikleri basın toplantısıyla kendilerine gösterilen ilgiden dolayı duydukları memnuniyeti dile getiren 38 seçmenin tek şikayeti ise, sadece seçim döneminde hatırlanmak.

 
 
 
Kendilerine "Megafon Sevdalıları" adını veren 38 kişilik grup, bu sabah yaptıkları ortak basın açıklamasında, “Nerden baksanız 30 milyon kişinin oy kullanacağı bir seçimde sadece biz 38 kişi için tüm partilerin bu kadar çaba göstermeleri, masrafa girmeleri çok güzel. Küçük ve marjinal bir azınlık olarak kendimizi gerçekten özel hissediyoruz. Ancak sadece seçim dönemlerinde hatırlanıyor olmak biraz canımızı sıkıyor” diyerek sitemkar ifadeler kullandılar.
 
 
 
Grup adına basın açıklamasını gerçekleştiren Orhan Göney (42), sayılarının oldukça az olmasına rağmen her seçim dönemi kendilerini ülkenin kaderini belirleyen kitle gibi hissettiklerini belirterek şöyle devam etti:
 
“Düşünün bir kere tüm partiler, enerjilerinin neredeyse tamamını bizi ikna etmek için harcıyorlar. Bu azımsanacak bir olay değil. İnsanın göğsü kabarıyor, demokrasiye olan inancı pekişiyor. Normal zamanda, akıl hastası, sapık muamelesi yapılan bizler için de önemli bir moral kaynağı oluyor. Ancak seçim bittikten sonra o enfes minibüslerin, o mükemmel megafonların hiçbirisini maalesef sokaklarda göremiyoruz. Her şey oyumuzu alana kadar. Kimsenin bizim duygularımızla böyle oynamaya hakkı yok..."
 
 
 
Her şeye rağmen bundan sonra da duruşlarından taviz vermeyeceklerini belirten bir başka megafon sevdalısı Vedat Kocabey ise "Aileden 50 yıllık Halk Partili olmama rağmen son üç seçimde reyimi gittim Haydar Baş'a verdim. Niye? Çünkü onun seçim minibüsünün sesi evimin içine kadar bangır bangır geliyordu." dedi ve ekledi: "Sırf bu yüzden ailemden dışlanmış olsam da umurumda değil. Megafon sevdası yüreğimize işlemiş bir kere. Yine olsun, yine veririm oyumu. Pişman değilim ancak seçim sonrasındaki ilgisizlik beni kahrediyor. Hiç değilse ayda bir de olsa sokağımıza gelip bir şeyler anons edebilirler. Ne dediklerinin önemi yok, zaten bir şey anlamıyoruz..."
 
Propaganda döneminin sona ermesinin ardından bir sonraki seçime kadar arada bir yoldan geçen overlokçular, halı yıkamacılar ve sebze meyve satıcılarıyla kendilerini avutmaya çalışacaklarını dile getiren 38 kişilik seçmen grubu, en sevdikleri seçim şarkılarından oluşan bir potboriyi ellerindeki megafonlarla hep bir ağızdan seslendirdikten sonra olaysız bir şekilde dağıldılar.