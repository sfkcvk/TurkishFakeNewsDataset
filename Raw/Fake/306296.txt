Yozgat'tan, Dünyanın Coğrafi Merkezi Olduğu İddiasıyla Gündeme Gelen Çorum'a Çağrı: ''Şu leblebiyi bize verin bari...'' Google’ın Maps uygulamasının dünyanın merkezi olarak Çorum’u gösterdiği iddiasının gündeme bomba gibi düşmesinin ardından komşu şehir Yozgat harekete geçti. “Beyler siz yırttınız bi şekilde” şeklinde yakınan Yozgatlılar, hiç olmazsa bundan böyle leblebiyi kendilerinin üretmek istediklerini açıkladı. Çorum’un dünyanın merkezi olabileceğine yönelik iddiaların bugün medyaya yansımasının ardından Yozgat halkı sokaklara döküldü. Kent meydanında toplanan vatandaşlar, Yozgat Valisi İbrahim Çelikkan’ın çabalarıyla yatıştırılmaya çalışılırken, vali de bir hayli hüzünlüydü. Yozgat olarak Çorum'un varlığının kendileri için hep bir teselli olduğunu kaydederek kamuoyuna seslenen Çelikkan, “Yani biz Yozgat'ız ama Allah’tan Çorum da var dedik bugüne kadar. Şimdiyse maalesef ortaya böyle bir şey atılmış durumda. Açıkçası gözümüzün önünde bir turizm merkezine falan dönüşürse şehir olarak bunu kaldıramayız... Yozgat’ta toplu intiharlar kaçınılmaz olur” sözleriyle olası tehlikelere dikkat çekti. Şu saatten sonra hiçbir Yozgatlının, sanayileşmeye, kalkınmaya, şehri bir cazibe merkezi haline dönüştürmeye takati olmadığını vurgulayan deneyimli valinin leblebiyi alenen Çorum’dan istemesi alanda yoğun alkışlarla karşılandı. Gittikçe üslubunu sertleştiren Çelikkan, şöyle devam etti: “Değerli Çorumlular, gelin eğri oturalım doğru konuşalım. Bu kadar ilgili siz de kaldıramazsınız. Bugün dünyanın merkezisiniz diye size yüz verenler yarın ‘Çorum çok bozdu yeaa’ diye gelecekler. O yüzden ufak adımlarla gitmenizde yarar var. Gelin, inat etmeyin bundan sonra leblebiyi biz yapalım. Mahalle maçında bile biri çok güçlü olunca bir kişiyi karşı tarafa verir… Hem ayrıca leblebi işini de zamanında Tavşanlı’dan aparttığınızı cümle alem biliyor. Konuşturmayın şimdi beni” Yozgat’ta yaşananların ardındansa tarihinin en mutlu gününü yaşayan Çorum’un yanıtı da gecikmedi. Vali Bayram Altındere öncelikle coğrafi de olsa, yazılım sebebiyle de olsa dünya merkezi olmalarının bir başarı olduğunu ve asla bununla şımarmayacakları dile getirdi. Yozgat’ın talebine çok olumlu yaklaşmadıklarını da ifade eden Altındere, “Şu an arkadaşlar yeni bir leblebi üzerine çalışıyor. Dünya haritası şeklinde olacak ve merkezinde elbette Çorum bulunacak. Bakalım, nohutu doğru kavurabilirsek bunu peynir ekmek gibi satarız biz” sözleriyle potansiyeli kendilerinin değerlendirmek istediklerini vurguladı. Son olarak Yozgatlılar’a “Yozgatsın sen, Yozgat kal” çağrısında bulunan Bayram Altındere, bir diğer komşuları olan Çankırı’yı da şöyle uyardı: “Beyler dünyanın merkezi burada diye sabahtan beri sınıra yapıştınız götün götün doğuya doğru geliyorsunuz. Görüyoruz sanmayın. Dönün geri il sınırınıza, angajman kuralları gereği acımam, indirtitim…”