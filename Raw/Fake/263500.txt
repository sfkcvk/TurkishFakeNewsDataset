Kobane'de Gergin Gün: ''Diyarbakır düştü mü ya?'' Kobane için yapılan eylemlerde çıkan çatışmalar nedeniyle başta Diyarbakır olmak üzere Doğu ve Güneydoğu'daki bir çok şehirde yaşanan kaos hali Kobane'den de kaygıyla izleniyor. Gün içinde farklı kaynaklardan gelen "Diyarbakır düştü" şeklindeki haberler nedeniyle gerilimin had safhaya çıktı Kobane'de, çatışan taraflar sınırın öte yanındaki gerilimin düşmesi için herkesi sağduyuya davet ederlerken, uluslararası toplumu da Türkiye'de yaşanan vahşete duyarsız kalmakla suçladılar.  Türkiye'de tırmanan şiddet ve özellikle Diyarbakır'dan gelen haberler üzerine yer yer savaşa ara vererek Suruç'a yakın tepelerden bölgedeki gelişmeleri takip eden Kürt güçleri ve IŞİD militanları, özellikle medyadan sağlıklı bilgi alamamaktan şikayetçi. Türkiye'de yaşananlara ilişkin bilgileri ekseriyetle twitter'dan almak zorunda kaldıklarını belirten taraflar, sosyal medyadaki yoğun dezenformasyona dikkat çektiler.  "Diyarbakır'da öldürülen vatandaş!!" başlığıyla paylaşılan fotoğrafın geçtiğimiz hafta kendi indirdikleri bir IŞİD militanına ait olduğunu belirten Kobane Kantonu Eşbaşkanı Enver Müslüm, "Bunun gibi çok örnek var. Neye inanacağımızı şaşırdık. Sınırın öte yanında sürekli dumanlar yükseliyor. Endişeliyiz..." derken, medyayı da Türkiye'deki olaylara ilişkin sessiz kalmakla suçladı.  Bölgedeki IŞİD güçlerinin komutanı Ebu Ömer el-Şişani ise, şu ana dek en az 5 Hüdaparlı'nın öldürüldüğüne dair haberler geldiğine dikkat çekerken, "Eyyy Amerika, eyyy Batı! Bu katliama daha ne kadar sessiz kalacaksınız?" sözleriyle batılı liderleri çifte standartlı davranmakla suçladı. IŞİD olarak Türkiye'deki gelişmeleri kaygıyla izlediklerini ve gelecek sığınmacılara her türlü yardıma hazır olduklarını da sözlerine ekleyen Şişani, "Elimizde şu an 2 sınır kapısı var. 2'sini de açarız. İnşallah şurayı bi alırsak 3.'yü de açarız. Biz kimsenin diline ırkına milletine bakmayız. Yalnız bi mezhebe bakıyoruz, ona dikkat edersek sevinirim" ifadelerine yer verdi. Kobani Kantonu dış ilişkiler sözcülerinden İdris Nehsan da, bir kulaklarının Türkiye'den gelen haberlerde olduğunu belirterek, ölü ve yaralı sayısının artmasından endişe ettiklerini dile getirdi. Nehsan, "Diyarbakır'da yaşananlara karşı Kobane'deki tüm vatandaşlarımızı sokağa eyleme çağırdık ancak maalesef çıkanı vurdular." derken, şimdilik protestoları sosyal medyada sürdürme kararı aldıklarını açıkladı.  Tarafların endişeli bekleyişi sürerken, Urfa'daki çatışmalardan kaçarak Kobane'ye sığınan ilk göçmen Abdullah Şayim (27) ise şehirde cokuyla karşılandı. Kentin en işlek meydanına dilenci olarak yerleştirilen Türk vatandaşına her iki örgütün de ateş etmeyeceği konusunda anlaşmaya varılarak, Türkiye'den kaçmak isteyenlere kapının her zaman açık olduğunun altı çizildi. Ortaya çıkan bu manzaranın ardından Kobane'de yaşayanlar Twitter hesaplarından "Türkler... Kadim bir millet... Şimdi savaştan kaçıyorlar..." mesajlarıyla birlikte Abdullah Şayim'in fotoğrafını paylaşırken, genç mülteciye adeta kucak açıldı. Haber yayına hazırlandığı sırada, Türk göçmen sayısının da artmasıyla beraber Kobane'de ilk "Oooff Türkler bastı burayı yaa, soktular içeri başımıza musallat ettiler" eleştirisinin de geldiği de ajanslara ulaşan bilgiler arasında...