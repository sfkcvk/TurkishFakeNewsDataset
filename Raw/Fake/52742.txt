Ogün Samast'ın Avukatları: "Bizim çocuk çok hareketli maşallah..." Hrant Dink cinayetine ilişkin davanın tutuklu sanıklarından Ogün Samast'ın (21) çocuk mahkemesince yargılanması kararı kamuoyunda tartışmalara yol açarken, sanığın avukatları da savunmalarını çocuk mahkemesini ikna edecek şekilde yeniden düzenlemeye hazırlanıyorlar. Kararı, adaletin yerinde bir tecellisi olarak değerlendiren avukatlar, "Zamane çocukları işte. Söz dinletemiyorsun ki afacanlara." diyerek yeni savunma stratejilerinin ipuçlarını verdiler. 
 
Samast'ın avukatları, sanığın tutuklu bulunduğu 4 yıllık süre içerisinde zaten bir çocuk için çok fazla psikolojik baskıya maruz kaldığını belirtirlerken, "Aldığı kiloları bütün Türkiye gördü. Resmen stresten, sıkıntıdan kendisini yemeğe verdi bu çocuk. Umuyoruz, ergenliğe girince boy atar da verir kilolarını. Yoksa bu obezitenin hesabını hiç kimse veremez." sözleriyle de tutukluluk süresinin uzunluğundan şikayetçi oldular. 
 
Kararın ardından gözler İstanbul Nöbetçi Çocuk Ağır Ceza Mahkemesi'nde  görülecek bir sonraki davaya çevrilirken, sanık avukatlarının Ogün Samast için Adli Tıp'tan "hiperaktivite ve dikkat bozukluğu" raporu almaya hazırlandıkları da basına sızan bilgiler arasında.