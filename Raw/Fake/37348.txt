12 Dev Adam'ın Maçlarında Ponpon Kızlar Yerine Bülent Arınç'ın Çıkıp Şiir Okumasına Karar Verildi 29 Ağustos 2010 tarihinde oynanan ve Başbakan Erdoğan'ın da eşiyle birlikte izlediği, FIBA 2010 Türkiye-Rusya basketbol karşılaşması esnasında ponpon kızlarının gösterilerinin iptal edilmesiyle başlayan tartışmalar, bu sabah gelen bir haberle daha da şiddetleneceğe benziyor. Konuyla ilgili olarak Başbakanlık'tan yapılan açıklamada, bundan böyle FIBA 2010 maçlarının molalarında ve devre aralarında Sayın Bülent Arınç'ın şiir okuyarak seyirciyi motive edeceği belirtilirken, maç içindeki anonslar için başarılı gazeteci Yiğit Bulut'a teklif götürüldüğü de gelen bilgiler arasında. 
 
Turnuva süresince, seyirci ve oyuncularımızın motivasyonunu yükseltmek için düşünülen yeni uygulamalara da yer verilen açıklamadan bazı satır başları şu şekilde:
 
"İlk uygulama olarak, Sayın Bülent Arınç'ın sahaya çıkarak bir kısmı kendisi tarafından özel olarak 12 Dev Adam için yazılmış şiirlerden bir kuple okuması sağlanacak. Dinleyenler üzerindeki yoğun duyguları harekete geçirici etkisi bizzat sayın Başbakan tarafından defalarca tecrübe edilmiş bu uygulamanın milli takımımız üzerinde de olumlu etkiler uyandıracağına inancımız tamdır..."  
 
"Mesele yabancı kızları çıkarıp gösteri yaptırmaksa, onun için de maçların devre aralarında 'Mini Türkçe Olimpiyatları' düzenlenecek. Ukraynalı kardeşlerimiz bu kez geleneksel Türk kıyafetleri ve yazmalar içerisinde 'Kara tren gecikir' ve 'Estergon Kalesi' gibi sevilen türklülerimizden bir kısmını seslendirerek seyircimizin milli ve manevi duygularını harekete geçirecekler. FIBA'nın sahada mum yakılmasına izin vermesi halinde 'Yüksek yüksek tepelere ev kurmasınlar' türküsü eşliğinde temsili bir kına gecesi de tertip edilebilir..."  
 
Açıklamada, son olarak başarılı gazeteci Yiğit Bulut'a da özellikle sayın Başbakan'ın izleyeceği maçlarda anons yapması için teklif götürüleceği belirtilerek, "Bu uygulamayla da sonuç ne olursa olsun en azından seyircilerden bir tanesinin moralini yüksek tutmayı garanti altına almış olacağız. Neticede, bir kişi, bir kişidir..." denildi.