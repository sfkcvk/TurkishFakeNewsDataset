Bozulan Dizüstü Bilgisayarını İade Etmeye Çalışan Tüketici, Müşteri Hizmetlerinin Yoğun Çabaları Sonucu Hiçbir Şey Almadığına İkna Oldu Bir elektronik mağazasından aldığı dizüstü bilgisayarı, bozuk olduğu gerekçesi ile iade etmek için uzun zamandır uğraşan Emre Sinangiller(25), sonunda şirketin müşteri hizmetleri departmanı tarafından hiçbir şey almadığına ikna edildi. "Sağolsunlar, Müşteri Hizmetleri'ndeki arkadaşlar son derece nazik bir şekilde, beni hiç rencide etmeden izah ettiler durumu. Ben de zaten bu olaydan sonra profesyonel yardım almaya başladım..." sözleriyle yaşadığı buruk aydınlanmayı dile getiren Sinangiller, firma yetkililerinden tüm kamuoyu önünde özür diledi. Yaklaşık üç ay önce Siberdin TeknoMarket'ten laptop aldığını zanneden Emre Sinangiller, "Niye böyle bir şey düşündüğümü hala anlayabilmiş değilim. Bir süredir bu laptop alma konusu kafamı çok meşgul ediyordu. Belki fazla kaptırdım kendimi, belki biraz fazla düşündüm. Kendi kendime gerçek olmayan bir dünya yarattım. Artık hiçbir şeyden emin olamıyorum..." dedi ve şöyle devam etti: "O kapıdan girişim, kampanyalı satışlar, o fatura, kredi kartıyla yaptığım ödeme... Hepsi o kadar gerçek gibiydi ki... Düşünün yani taksitleri hala ödüyorum, öyle kaptırmışım kendimi. Bir de sırf bu arıza meselesi yüzünden mağazadaki arkadaşları rahatsız ediyormuşum kaç gündür, onu da yeni anladım maalesef. Onlar da galiba kırıcı olmamak için önce kullanıcı hatası dediler, sonra makineniz garanti kapsamı dışında dediler. Makine bir gitti geldi, o ara epey bir servis ücreti de ödedim gibi geliyor... Fakat en sonunda gerçeği yüzüme vurmak zorunda kaldılar: Aslında hiç benim olmayan bir laptop için boşuna günlerce meşgul etmişim insanları..." Müşteri Hizmetleri'nden Arzu Hanım'la konuştuktan sonra, Siberdin'den bugüne kadar hiçbir şey almadığını öğrenen Sinangiller sözlerine, "Önce tabii bu durumu kabullenmek istemedim, aramızda ufak bir tartışma oldu. Elimdeki ürüne ait faturayı gösterdim. Fakat kendisi son derece kibar bir üslupla bana 'Elinizde bir şey yok beyefendi' dedi. Bütün gerçeklik duygumu yitirdim. Etrafımda her şey dönmeye başladı. Sonra bayılmışım zaten..." şeklinde devam etti. Kendine geldikten sonra Müşteri Hizmetleri'nin çabalarıyla aynı laptop'ı bir kez daha ama bu sefer gerçekten almaya ikna olan Sinangiller, "Ancak maalesef kredi kartımın limiti doluğu için şu an durumum müsait değil." diyerek, almadığı ilk laptop'ın taksitleri biter bitmez kendisini affettirmek için yine Siberdin'i tercih edeceğinin de sözünü verdi.