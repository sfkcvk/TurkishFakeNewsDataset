Gündemin Bir Nebze Hafiflemesinin Ardından Türkiye Acı Gerçekle Yüzleşti: "Akasya Durağı yeniden başlamış..." Son aylarda özellikle AKP'li bakan ve milletvekillerinden art arda gelen fantastik beyanatların, esas başka bir gündemi saklamaya yönelik bir taktik olduğu şüphesini taşıyan vatandaşlar sonunda Akasya Durağı gerçeğiyle yüzleşti. Uludere, kürtaj, şike, THY krizi gibi yoğun tartışmalara neden olan olayların yaşandığı sırada Akasya Durağı'nın sessiz sedasız bir şekilde yeni sezonuna başladığı iki ayın ardından anlaşılırken, Kanal D yetkilileri durumdan kendilerinin de haberlerinin olmadığını belirterek suçlamaları reddettiler.
 
 
 

Aylar önce bittiği ve artık sadece tekrar bölümleriyle var olacağı sanılan Akasya Durağı'nın yeni bölümleriyle ekrana gelmeye başlaması çok geç farkedilirken, yayının durdurulması için yapılan girişimlerden de henüz net bir sonuç alınamadı. Konu ile ilgili olarak kamuoyunu rahatlatmak adına basın mensuplarının karşısına geçen Kanal D yetkilileri yaptıkları kısa açıklamada, "Açıkçası biz hâla eski bölümlerin yayınlandığını sanıyorduk. Nerdeyse her bölüm birbirinin aynısı olduğu için duruma uyanamadık. Son bölümde Nuri Baba'nın elindeki gazetenin haziran 2012 tarihine ait olduğunu fark eden dikkatli bir izleyicimiz bizi uyarmasa daha da anlamazdık..." derlerken, olayın sorumlularının en kısa zamanda ortaya çıkarılması için kurum içinde gereken soruşturmanın başlatıldığını ifade ettiler.

 
 
 

THY krizi, Uludere, kürtaj, şike gibi ağır gündem maddeleriyle yeni sezona başladığı ört bas edilen Akasya Durağı, siyaset dünyasında da sert tartışmalara neden oldu. Meclisin dünkü oturumunda CHP grubu adına söz alan Kastamonu milletvekili Hüseyin Fahri Söylemez, "Hükümetin gizli bir ajandası olduğundan zaten şüpheleniyorduk ama açıkçası bu kadarını beklemiyorduk... Bunun adı zulümdür, başka bir şey değil..." sözleriyle olaya tepki gösterdi. Söylemez'in konuşması iktidar sıralarından gelen yoğun protestolar nedeniyle sık sık kesilirken, İçişleri Bakanı İdris Naim Şahin'in sessizce oturumu terkettiği dikkatlerden kaçmadı.