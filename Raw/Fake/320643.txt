Samsung S8'in Fiyatının 4.999 TL Olarak Açıklanmasının Ardından Güney Kore Büyükelçisi Dışişleri Bakanlığı'na Çağrıldı Samsung Galaxy serisinin yeni modeli S8’in fiyatının 4.999 TL olarak açıklanmasının ardından Dışişleri Bakanlığı harekete geçti. Durumu izah etmesi için Güney Kore Büyükelçisi Yunsoo Cho bu öğlen saatlerinde Dışişleri'ne çağrılırken, Bakan Çavuşoğlu'nun da tepkisi sert oldu: "Bu ne olm? O paraya öküz alınır!" Dün akşam saatlerinde açıklanan Samsung S8 fiyatlarının ardından Türkiye ve Güney Kore arasında başlayan gerginlik bugün Büyükelçi'nin Dışişleri Bakanlığı’na çağrılması ile devam etti. Büyükelçi Yunsoo Cho'ya konuya ilişkin olarak rahatsızlıklarını dile getirdiklerini belirten Bakan Mevlüt Çavuşoğlu, Türkiye'nin dünyanın geri kalanından olduğu gibi Güneydoğu Asya'dan gelecek her türlü tehdit ve yaptırıma da en sert şekilde yanıt vereceğinin altını çizdi.  Büyükelçi'yle bizzat başbaşa görüştüğünü belirten Çavuşoğlu, “Aldım karşıma açık açık konuştum. Cho dedim, bu ne olm dedim. O fiyata 2. el tüplü şahin satılıyor bu ülkede, altı üstü telefon değil mi lan bu dedim. Zaten döviz rezervimiz azalıyor, eldeki 3 kuruşu doları da size mi kaptıralım? Maksadınız nedir diye direkt yüzüne sordum” sözleriyle konuşmayı özetdi. "Bunlar maalesef bizim vatandaşımızın önce fiyata küfredip sonra 60 ay taksitle telefonu almak için birbirleriyle yarışacaklarını bilecek kadar bizi yakından tanıyan insanlar, zayıf karnımızdan vurmaya çalışıyorlar." diyen Çavuşoğlu, Türkiye'nin bu tarz oyunlarla, ekonomik darbe girişimleriyle dize getirilemeyecek bir ülke olduğunun da bir kez daha altını çizdi.  Konuşması boyunca hayli sinirli olduğu gözlenen Dışişleri Bakanı, şöyle devam etti: “Güney Kore'nin bu düşmanca hamlesini boşa çıkarma konusunda vatandaşlarımıza güvenim tam... değilse de biraz güveniyorum yine de. Yani konu cep telefonu olunca insan emin olamıyor haliyle ama Allah'tan iPhone değil bu sefer. O olsa 10.000 TL'yi bile koşa koşa verirlerdi. Buna biraz daha tereddütle yaklaşacalardır diye umuyorum. Bugün sayın Büyükelçiye de açıkça bunları söyledim. Gerçi önce şoförüne söylemişim. Hepsi birbirine benziyor bi de bunların. İnşallah notayı da doğru adama vermişizdir. Neyse...”