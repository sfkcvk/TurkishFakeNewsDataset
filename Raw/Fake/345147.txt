ABD'nin Uygulayacağı Yaptırımlarla İlgili Ürkütücü İddia: Instagram'ı Türkiye'ye Kapatarak Turizm ve Eğlence Sektörünü Çökertecekler... Rahip Brunson krizinin tırmanmasıyla birlikte ABD'nin en tepesinden gelen ekonomik yaptırım tehditleriyle ilgili ürkütücü bir iddia gündeme bomba gibi düştü. Beyaz Saray'a yakın kaynaklarca basına sızdırılan iddiaya göre ABD yönetimi, krizin sürmesi halinde Instagram'ı Türk kullanıcılara kapatarak başta turizm, yeme-içme ve eğlence olmak üzere Türkiye'deki pek çok sektöre ölümcül bir darbe vurmaya hazırlanıyor.  Instagram'a Türkiye'den erişimi kısıtlayarak hem Türk vatandaşlarının hem de ülkeye gelen yabancı turistlerin paylaşım yapmasını engellemeye yönelik yaptırımla ilgili olarak konuşan bir Beyaz Saray yetkilisi, ''Bize gelen istihbarat raporları, Türklerin de Instagram'da paylaşamayacaklarsa ne tatile çıkacağını ne de gece eğlenmek için bir yere gideceğini gösteriyor. Dışarı kahve içmek için bile çıkan olmayacağı yönünde çok ciddi raporlar mevcut. Uygulamanın server'ları bizde duruyor. Bir emrimize bakar. Umarım işler bu noktaya gelmek zorunda kalmaz'' ifadelerine yer verdi.  Adının açıklanmasını istemeyen Beyaz Saray yetkilisi, ''Bu iş öyle krediyi kesmeye falan benzemez. Ekonomik olarak etkileri çok daha hızlı ve ölümcül olur'' derken, Türkiye'nin ''Instagram paylaşımı yapılamayan ülke'' olarak adının duyulmasıyla birlikte gelen yabancı turist sayısının da önemli ölçüde azalacağını, bunun da acil döviz ihtiyacı bulunan bir ekonomi için felaket anlamına geleceğini belirtti.  İddianın gündeme gelmesinin ardından bir açıklama yapan Dışişleri Sözcüsü Hami Aksoy, söylentilere itibar edilmemesini isteyerek, ABD-Türkiye ilişkilerinde yaşanan bundan çok daha derin krizlerde bile böylesine ağır yaptırımların gündeme gelmediğine dikkat çekti. Küçük bir ihtimalle Instagram Türkiye'ye kapatılsa bile vatandaşların bu hizmete erişmek için ne yapıp edip bir yol bulacağından emin olduğunu da sözlerine ekleyen Aksoy, Türkiye'nin böyle bir yaptırım karşısında geri adım atacak bir ülke olmadığını bir kez daha vurguladı.