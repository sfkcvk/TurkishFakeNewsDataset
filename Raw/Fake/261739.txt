Esad Ordusu, ÖSO ve IŞİD'den Türkiye'ye Ortak Çağrı: ''Beyler biraz Suriyeli göndersenize bize... Burada kalmadı'' Bugün öğle saatlerinde Türkiye’nin sınırlarını açmasıyla beraber Şanlıurfa’nın Suruç ilçesine giriş yapan Suriyeliler, savaş başladığından bu yana çatışma halinde olan üç grubun birleşmesine neden oldu. İlk kez aynı masaya oturan Esad’a bağlı rejim güçleri, ÖSO ve IŞİD ortak yaptıkları basın toplantısında Türkiye’ye yüklendi. Üç kuvvet, “Güya savaş Suriye iç savaşı ama ortada Suriyeli kalmadı. 72 millet birbirimizi vurup duruyoruz. Kasaba ele geçiriyoruz, boş çıkıyor. Bu böyle olmaz...” görüşünde birleşirken, Urfa’da ise taze göçmen akınının coşkusu vardı. Ortaklaşa düzenlenen basın toplantısında mikrofonların karşısına geçen ilk isim ÖSO Kuzey Muhafızları Komutanı Riyad Al-Mahdi oldu. Al-Mahdi, “Şuraya bak... Savaş güya Suriye savaşı. Buyrun IŞİD'çı arkadaşımız Çeçen. Ben ÖSO'ya Katar'dan katıldım. Esad'ın ordusundan buraya gelen eleman aslen İranlı çıktı. Allah belasını versin böyle globalleşmenin. Şurda Suriye’yle ne kadar alakasız insan varsa birbirini vurur hale geldi Türkiye’nin bu tavrı yüzünden” sözleriyle Suriye topraklarında ciddi bir Suriyeli sıkıntısı yaşandığına dikkat çekti. En kısa zamanda Türkiye tarafından bir iade yapılmazsa kıtlığın başlayacağını belirten Al-Mahdi, 1 milyon Suriyeli’nin sınırlardan geçtiğini hatırlatarak “Var ya o 1 milyon Suriyeli dönse, şurda en aşşa 40 sene savaşılır. Ortadoğu’ya yakışır bir tarih yazılır” diyerek iddialı olduklarını kaydetti. ÖSO temsilcisinin ardındansa IŞİD adına Şam Bölge Sorumlusu Ebu Cihad El-Raşid söz aldı. “Valla böyle olacağını bilsek biraz idareli kullanırdık. Bizde de hata var, öyle çekirdek çitler gibi kafa kesersen olacağı bu” özeleştirisinde bulunan El-Raşid, özellikle son günlerde yaşanan sıkıntılara da değindi. El-Raşid “Girdik en son bi kasabaya, bağırıyorum; 'Ne kadar Şii varsa çıksın ortaya' diyorum. Yok. İlaç için bir tanecik Şii yok. Şii'yi de bırak insan yok. Neyse, iyi kötü bi eşek bulduk da onun kafasını kestik. Hani tam tatmin etmese de nefsimizi köreltti biraz” demesinin ardından şu an kontrolünü elde tuttukları toplam 12 adet boş kasabayı film ve diziler için plato olarak kiraya vermeyi düşündüklerini ekledi. Basın toplantısında konuşan son isimse Esad’a bağlı birliklerde görev yapan Albay Faysal Muallim oldu. Savaşın başından beri Türkiye’nin tavrının kabul edilemez olduğunu vurgulayan Muallim, “Hayır ben anlamıyorum. Suriyeli kadına tecavüz et, mülteciyi döv, ‘Aayy her yer Arap doldu, İstiklal’e çıkılmıyo artık’ deyip dur... Ama sürekli Suriyeli al içeri. Hadi bunlar terör örgütü de size n'oluyo? Neyse hadi gelmişken hükümetinize de bir müjde vereyim, Esad 2 aya gidici... ehehe” diyerek Başbakan Davutoğlu’na seslendi. Toplantının sonunda Türkiye’ye karşı birlik mesajı veren üç yapı, yeniden çatışmak üzere ekiplerinin başına döndü. Öğle saatlerinden itibaren Suruç ilçesi başta olmak üzere Suriyeli akınına uğraya Şanlıurfa’da ise müthiş bir coşku hakimdi. Bir an önce yeni gelen Suriyeliler'e ulaşmak isteyen vatandaşların Suruç’a girmesine henüz izin verilmezken Valilik kanadından ilk resmi açıklama geldi. Şanlıurfa Valiliği Halkla İlişkiler Daire Başkanı Hamdi Uranlar “Yeni Suriyeliler'in heyecanını biz de yaşıyoruz. Fakat sakin olun arkadaşlar” diyerek panik yaratılmaması için uyarılarda bulunuldu. “Valilik olarak biz bir düzenleme yapıcaz. Bakalım, eski Suriyeli'ni getir, yenisini götür gibi bi kampanya düşünüyoruz” diyen Daire Başkanı, Urfa ve çevre illerdeki mevcut Suriyeliler'in de, ucuz iş gücü ve parayla evlenilecek kadın fırsatından henüz yeterince yararlanamayan batı ve iç bölgelerdeki çeşitli illlere dağıtılacağını kaydetti. Göçmenlerin Suriye'ye iadesinin hiçbir koşulda söz konusu olmadığının da altını çizen Hamdi Uranlar “Yoo... Onlar artık bizim ailemizden biri... Hatta birçoğu karımız diyebilirim... Onlar, bu vatanın evladı artık, buranın inşaat işçisi, madencisi, boyacısı, dilencisi.. Evlerinde gibi rahat ederler inşallah" sözlerinin ardından eşinin özel olarak rica ettiği ev işlerinden anlayan, eli yemeğe yatkın, temizlikte titiz bir Suriyeli bulabilme umuduyla Suruç’a doğru yola çıktı.