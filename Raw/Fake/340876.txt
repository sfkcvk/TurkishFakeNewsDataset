Merkez Bankası, Yıl Sonu Dolar Tahminini ''İnşallah kasada bizim maaşları ödeyecek kadar bir şey kalır'' Olarak Güncelledi... Türkiye Cumhuriyet Merkez Bankası (TCMB) Mayıs ayı 'Beklenti Anketi' sonuçlarını açıkladı. Bir önceki anket döneminde 4.22 TL olan 2018 yıl sonu dolar kuru tahmini, döviz kurlarında yaşanan hızlı artışın ardından "Şöyle söyliym, inşallah kasada bizim maaşları ödeyecek kadar para kalır" şeklinde güncellenirken, yıl sonu gecelik faiz tahmini ise ''O işe biz bakmıyoruz'' olarak sabit tutuldu.  TCMB'de düzenlenen basın toplantısında güncellenen yıl sonu tahminlerini kamuoyuyla paylaşan Merkez Bankası Başkanı Murat Çetinkaya, "Tahmin olayında biz artık konuya rakamsal olarak değil de daha insani bir noktada, yıl sonunda maaşlar yatar mı şeklinde yaklaşıyoruz. Rakamlar, siz de görüyorsunuz pek tutmuyor çünkü" ifadelerine yer verdi. Merkez Bankası'nın kasasında 83 milyar doları döviz rezervi, 25 milyar doları kadar da altın rezervi şeklinde olmak üzere 110 milyar dolar kadar para bulunduğunu belirten Çetinkaya, ''Bir yıl içinde ödenmesi gereken dış borcun da yaklaşık 170 milyar dolar olduğunu düşünürsek şu an için 3 ve 6 aylık vadelerde maaşlar yatmaya devam edecek gibi duruyor hayırlısıyla. 1 yıl sonrası biraz şüpheli yalnız. Neyse hele bi o zaman gelsin de bakarız artık" derken, TCMB personeli olarak harcamaları kısma, çocuğu özel okuldan alıp devlet okuluna verme ve CV güncelleme gibi gereken orta vadeli önlemleri şimdiden almaya başladıklarını söyleyerek de piyasalara güven aşıladı.  Çetinkaya, yıl sonu işsizlik oranı tahminleriyle ilgili bir soruyu "Bilmiyorum ya, işsiz kalmayız heralde. En kötü yurt dışında falan bir şeyler bulunur yani. Kanada hala vasıflı göçmen arıyor diyolar..." şeklinde yanıtlarken, cari açık ve enflasyon tahminlerini ise "Akşam akşam yeter ya. Valla içim daraldı benim. Onu boşverin de hafta sonu Fransa ligi için 2 maç tahminim var onu söylim ben size. Yazın: Lyon - Nice, üst..." sözleriyle aktardı.