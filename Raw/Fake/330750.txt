UBER'den İstanbul Taksiciler Odası'na 1 Yıllık Reklam Anlaşması Teklifi: ''Gelin şu kampanyayı düzenli hale getirelim...'' İstanbul Taksiciler Esnaf Odası'nın geçtiğimiz günlerde başlattığı UBER karşıtı kampanya İstanbullular tarafından yoğun ilgiyle karşılanırken, UBER kampanyanın her ay düzenli olarak sürdürülmesi için kesenin ağzını açtı. Konuyla ilgili olarak şirketten yapılan açıklamada, 3 yıldır Türkiye piyasasında olmalarına karşın taksicilerin kampanyasına kadar halen bir çok kişinin bu hizmetten haberdar olmadığı belirtilirken, kampanya ile birlikte uygulama indirme ve kullanım oranlarında kayda değer bir artış sağlandığı ifade edildi.  Gerek taksiler üzerindeki sticker'larla yürütülen outdoor kampanyalar, gerekse de basın ve sosyal medyada yürütülen ilan çalışmalarıyla uygulama konusunda ciddi bir farkındalık yaratıldığına dikkat çeken UBER Türkiye Ofisi Direktörü Sinan Uğcular, "Hem adımızın duyulması hem de marka hakkında insanlarda olumlu bir fikir oluşturması açısından inanılmaz başarılı bir işe imza attılar. Bir çok kişi 'Taksiciler istemediğine göre kesin iyi bir şey bu' diyerek telefonuna uygulamamızı indirip kullanmaya başladı. Milyon dolar harcasak bu kadar etkili olmazdı." sözleriyle İstanbul'un en fazla nefret edilen esnaf örgütüne hizmetlerinden dolayı teşekkür etti. Başarılı PR çalışmasının ardından kampanyanın düzenli hale getirilmesi için Taksiciler Odası'yla temasa halinde olduklarını da sözlerine ekleyen Uğcular, "Biz diyoruz ki gelin bunu önümüzdeki 1 sene boyunca her ay yapalım. Sticker'ların parasını, gazetelere verilecek ilan ücretlerini falan hepsini biz karşılamaya hazırız. Hatta üzerine bir miktar para da konuşulabilir." diyerek kesenin ağzına açmaya hazır olduklarının da sinyallerini verdi.  Açıklamanın ardından gözlerin çevrildiği İstanbul Taksiciler Odası ise teklifle ilgili net bir yanıt vermekten kaçındı. Taksiciler Odası'nın, UBER'in ardından Türkiye piyasasına girmek isteyen başka bir taksi çağırma uygulamasından gelen "Aynı kampanyayı bize karşı başlatın, nakit para + şirketten hisse verelim" teklifini değerlendirdiği iddia edilirken, bir diğer iddia ise taksicilerin "UBER kullanın süper bir şey" kampanyası başlatarak şirkete darbe vurmaya hazırlandığı yönünde.