4 Saat Boyunca Hoşlandığı Kızın Şiirlerine Maruz Kalan Genç, Fenalaşarak Hastaneye Kaldırıldı Bir süredir flört ettiği Selin Durgun (21) ile dün öğlen saatlerinde bir kafede buluşan üniversite öğrencisi Ali Sergin (22), genç kızın kendi yazdığı şiirleri okumak istemesine hayır diyemeyince hastanelik oldu. Selin'in ölümsüz aşk, yalnızlık, kırılan hayaller ve yitip giden hisler üzerine yazdığı şiirlere en başta "Fena değil", "Bence güzel olmuş", "Bunları bir yerde yayınlatsana ya" gibi tepkiler verdiği belirtilen Sergin'in, aradan geçen 4 saatin ardından derin bir sessizliğe büründüğü ve vücudunun kaskatı kesilmesi üzerine ambulans çağrıldığı öğrenildi. Yaşanan talihsizliğin ardından üniversiteli genç vatandaşların yardımıyla hastaneye götürülürken, Selin Durgun'da ise şaşkınlık ve üzüntü hakimdi. Ali'nin kendi şiirleri yüzünden fenalaştığına inanmadığını söyleyen Selin, "Geldiğinde biraz halsiz görünüyordu, ayrıca kafede yediği bir şey de dokunmuş olabilir. Zaten ben şiir okurken gözleri böyle bir garip, boş boş bakıyordu, ben o an yoğun hisler yaşıyo olmasına bağladım açıkçası" derken, arkadaşının fenalık geçirip yere düştüğünü ancak etraftaki insanların telaşı sayesinde farkettiğini de itiraf etti. Olayın canlı şahitlerinden kafe sahibi Selim Eyidur (34), o sırada mekanda çok fazla kişi olmadığı için her şeyi an be an görmek zorunda kaldığını ve kendisinin de halen büyük bir şok içerisinde olduğunu kaydetti. Selin ve Ali'nin yeni bir ilişkiye girmek üzere olan herkes gibi biraz heyecanlı olduğunu ifade eden işletmeci, "O tedirginlikleri, birbirlerinden utanmaları başta çok hoşuma gitmişti ama her şey Selin'in şiirlerini yazdığı defteri açmasıyla değişti." diyerek şöyle devam etti: "Şimdi tabii arkadaşımızı, adı Ali'ymiş, suçlamak istemiyorum. O yaşlarda böyle şeyler olabiliyor, biz de genç olduk, zamanında sırf kızın gönlü olsun diye türlü eziyete katlandık... Ama işte o şiir defteri ortaya çıkınca belli yani bişey olacağı. Çocuk da genç çocuk, aklı daha tam yerinde değil, 'Aman Selin ya, ne lüzum var ya şimdi şiire miire' diyemedi. Gitti tezcanlı gibi, "Ben de şiire bayılırım" diye atladı... Hatta başta dili döndüğünce yorum morum da yapmaya çalıştı ama tabi bi noktadan sonra gözler belerdi çocuğun..." Gençlere karışmamak adına olaya müdahale etmekte geciktiğini belirten Eyidur, "En son ' ' şeklinde bir mısra duydum. Eyvah çocuk gidiyor demeye kalmadan devrildi oğlan" derken, kaskatı kesilen Ali'nin yanına gittiğinde genç kızın durumu hala farketmediğini ve "Huzursuz özlem, dilsiz düşünceler, ağlayan palyaço malyaço" diye hala şiir okumaya devam ettiğini söyledi. Sesini kesmesi için bağırmak zorunda kaldığı Selin Hanım'dan özür dilemeyi de ihmal etmeyen deneyimli kafeci, son olarak Ali'nin en kısa sürede eski haline dönmesini dileyerek geçmiş olsun mesajlarını iletti. Ali Sergin'in kaldırıldığı hastanede halen müşahade altında olduğu bildirilirken, durumu hakkında açıklama yapan Dr. Eray Sönmezer hastanın kendisine gelmeye başladığını müjdeledi. "Genç arkadaşımız aşırı kasılmaya bağlı bir sinir kitlenmesi yaşamış, şu an için hayati tehlikesi yok ama insanlarla normal iletişime geçmesi biraz zaman alacak tabii. Bu süre içerisinde bırak şiiri maniyi, haikuya veya aforizmaya bile maruz kalmaması çok önemli, o yüzden bir süre daha yoğun bakımda kalmasını öngörüyoruz" diyen Dr. Sönmezer, gençlerin amatör şiire karşı bilinçlendirilmesinde ailelere büyük görev düştüğünü belirterek, toplumu bu konuda daha duyarlı olmaya davet etmeyi de ihmal etmedi.