Araştırma Şirketleri Bir Kez Daha ''Biz şimdi tam ne iş yapıyoruz?'' Sorusuna Yanıt Aramak İçin Toplanıyor... Türkiye Araştırmacılar Derneği (TÜAD) tarafından 21.'si düzenlenen geleneksel  'nde ana gündem maddesi, önceki 20 yılda olduğu gibi bu yıl da 'Biz şimdi tam ne iş yapıyoruz?' olarak belirlendi.  'de bir araya gelecek olan yüzlerce araştırmacı, bir kez daha yaptıkları işin tam ne olduğu ve eşe dosta nasıl anlatılabileceği sorularına bir yanıt arayacaklar. Araştırma Zirvesi'nin basın duyurusu için kameraların karşısına geçen TÜAD Basın Sözcüsü Ayfer Ucalı, bu yılki zirvede sektörün kanayan yarası olan iş tanımı konusunda somut bir takım adımlar atmayı hedeflediklerini kaydetti. "Bunca zaman ne iş yaptığımızı anlatmaya çalıştık, olmadı. Yarım saat örnek vere vere anlatıyorsun, hala 'haa anketçisiniz yani' diyorlar. Bilemedin reklamcısınız diyorlar" diyen Ucalı, yaptığı işi tarif edemediği için ailesi tarafından halen gizli istihbarat elemanı sanılan çok sayıda meslektaşları bulunduğuna dikkat çekti. Yaptıkları işi anne-babaya ve taksicilere en kestirme şekilde anlatabilecek basit bir tanıma bu yılki zirvede de ulaşamamaları halinde taktik değişikliğine gitme önerisi getireceklerini belirten TÜAD Sözcüsü, araştırma sektörü için belirledikleri yeni yol haritasını ise şu sözlerle aktardı: "Biz diyoruz ki, son bir kez daha deneyelim. Baktık olmuyor, tersten gidelim. Bundan sonra ne olmadığımızı anlatarak işe başlayalım. Her yıl belli bir meslek belirlensin, tüm sektör çalışanları aynı yanıtı versin. Atıyorum mesela 2018 boyunca 'ne iş yapıyorsunuz?' diye sorduklarında hepimiz 'Anketçi değilim' diye yanıt verelim. Bir sonraki sene reklamcı olmayalım, sonra üniversitede araştırma görevlisi olmadığımızı söyleyelim. Avukat değilim, öğretmen değilim, doktor değilim falan derken böyle böyle önümüzdeki 20 senede ne olmadığımızı zihinlere kazıyabilirsek geriye ne olduğumuz kalır... Diye umuyoruz... En azından denemeye değer yani..." Açıklamalarının ardından gazetecilerin sorularını yanıtlayan Ucalı, "Şimdi bu Haliç'in dibinde külçe külçe altın var diyorlar. Hiç o konuda bir araştırmanız oldu mu?" şeklindeki bir soru üzerine sinirlenerek salonu terk etti.