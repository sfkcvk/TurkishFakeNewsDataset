Eurovision'da Yine Sonuncu Olan İngiltere'de Halk Sokaklara Döküldü Son on yıl içinde Eurovision şarkı yarışmasında üç kez sonuncu olan 
İngiltere, geçtiğimiz haftasonu Oslo'da yapılan 58. Eurovision şarkı yarışmasında da sonuncu olmaktan kurtulamadı. Bardağı taşıran bu son damla, İngiltere'de beklenmedik bir halk hareketine dönüşürken, İngiltere Kültür ve Turizm Bakanlığı önünde pankart açıp eylem yapan göstericilerle polis arasında çıkan çatışmalarda, bir polis ve altı gösterici yaralandı. 

 

İngiltere'nin Eurovision şarkı yarışmasında özellikle son 10 yıldır üst üste aldığı başarısızlıklar ülkeyi ayağa kaldırdı. Başarısızlığın en büyük sorumlusu olarak gösterilen İngiliz Kültür ve Turizm Bakanı Sir Arsen Buckley, yaşananlar karşısında şaşkınlığını gizleyemediğini ifade ederek vatandaşları sükunete davet etti. Bakanlık önünde yaşanan olaylardan sonra bir basın açıklaması yapan Sir Buckley; "Son yıllarda, İngiliz basınında çıkan Eurovision yarışmasını ve müzikal değerini aşağılar nitelikteki haberlere kanıp 'nasılsa kimse sallamıyor diye' yarışmaya rastgele birilerini göndermeye başladık. Hatta geçen sene Liverpool - Fulham maçının devre arasında yaptığımız çekilişle seçilen 5 talihli vatandaşımız temsil etti bizi. Nereden bilebilirdik, meğer değerli İngiliz halkı hep içine atıyormuş." sözlerine yer verdi.

 

1957'den beri Eurovision'a katılan İngiltere'nin yarışma tarihinde İrlanda'dan sonra en çok birinciliği olan üç ülkeden biri olduğunu ve şanla şerefle dolu elli üç yılı geride bıraktığını kaydeden Buckley, "Bağrından Beatles'lar, Pink Floyd'lar çıkarmış aziz bir milletin böyle şaibeli bir yarışmayı bu kadar ciddiye alması gerçekten düşündürücü." diyerek Eurovision'da özellikle son döndemde oynanan siyasi oyunlara dikkat çekti. Buckley, "Bakıyorum şimdi Rusya'dan ayrılmış on tane ülke var; Hepsi de maşallah Rusya'ya çalışıyor. Almanya desen; yok Avusturya Krallığı, yok Hollanda Dükalığı derken bir şekilde yolunu buluyor. Kuzeydekileri söylemeye bile gerek duymuyorum, onlar hepten teşkilat. Manzara çok açık, maalesef İngiliz'in gerçekten de İngiliz'den başka dostu yok." sözleriyle, ülkenin birlik ve beraberliğe her zamankinden daha fazla ihtiyaç duyulan zor bir dönemden geçtiğini ifade etti. 

 

Açıklamasında, 2010 Eurovision Birincisi Alman Lena Meyer'i kutlamayı da ihmal etmeyen Buckley, sözlerinin devamında ise adeta açtı ağzını yumdu gözünü: "Yani güzel şarkı, tebrikler ama, niye İngilizce? Onu da anlamış değiliz hala. Koca Almanya, Almanca şarkı söyleyecek birini bulamamış mı? Zaten yarışmaya girenlerin yarısı İngilizce şarkı söylüyor, diğer yarısı da dili döndüğünce söylemeye çalışıyor. Aksanlarını, telaffuzlarını dinlerken inanın onlar adına ben utanıyorum ekran karşısında. Daha doğru düzgün "congratulations" diyemeyen, sorsan past tense'le perfect tense'in arasındaki farkı söyleyemeyecek tıynette insanlara puanlar yağdırılırken bizim sonuncu olmamız gerçekten çok acı. Resmen kendi dilimizle rezil oluyoruz." 
 
Son olarak, gelecek sene düzenlenecek Eurovision için daha şimdiden hazırlanmaya başladıklarının altını çizen Buckley, "Bakanlık olarak elimizden geleni yapacağız. Özlediğimiz birincilik için yerel ezgilerin modern sazlarla sentezlenmesinden, garip kostüm tasarımlarının yapılmasına kadar her şeyi yapmaya hazırız. Belki işin sırrı kötü İngilizce'dedir diye ekibi de Pakistanlı göçmenlerden kurmayı düşünüyoruz. İnceldiği yerden kopsun..." diyerek, bu konudaki kararlılıklarını ortaya koydu.