Terör Destekçisi Akademisyen Yetişmemesi İçin Tarihi Karar: Doktora Jürisine Jandarma Özel Harekat Girecek Türkiye'den 1.127, uluslararası camiadan 356 akademisyenin imzaladığı sözde barış bildirisine tepkiler dinmiyor. Cumhurbaşkanı'nın da hedefine takılan "terör destekçisi" akademisyenlerden daha fazla yetişmesini istemeyen hükümet, doktor tezi aşamasında Jandarma Özel Harekat ekibini görevlendirerek bu soruna dur diyecek... Yükseköğretimde çığır açacak tarihi karar bugün Cumhurbaşkanı’nın akademisyenlere yönelik olarak “Sesleri çok çıkıyor” açıklamasının ardından geldi. Milli Savunma Bakanlığı Müsteşarı Adnan İzgin, konuyu bir süredir değerlendirdiklerini belirterek, şu an için en uygun formülün doktora jürisini Jandarma Özel Harekat mensuplarından oluşturmak olduğunu aktardı. “Valla mevcut akademisyenlerin ne olacağına YÖK falan bakacak artık. Biz en azından gelecek nesiller terörist olmasın diyerek böyle bir adım attık” diyen müsteşar, pilot uygulamanın ODTÜ’de başlayacağını da müjdeledi. Özel Harekat mensuplarının, girdikleri her okulda tahtaya JÖH yazmalarından bile ne denli eğitim sevdalısı olduklarının anlaşılabileceğini de ekleyen İzgin, jüriye ilişkin kimi detayları da kamuoyuyla paylaştı. Buna göre, doktora jürisinde en az 1 binbaşı, 1 yüzbaşı ve 2 başçavuş bulunacak. Jüri, kıyafet kontrolüyle başlayacak, Su Ürünleri ve Havacılık Mühendisliği fakültelerinde mavi don mecburi, diğerleri yeşil giyecek. Tez anlatımı başında tekmil verilecek ve sunumun sonunda vatana ve millete bağlılık yemini edilecek. Akademik kariyerleri boyunca yemine uymayanlar askeri mahkemede yargılanacak. Milli Savunma Bakanlığı’ndan gelen karar, YÖK’te de sevinçle karşılandı. Akademik hayatın her anında Jandarma Özel Harekat’ın varlığının kendilerine güven vereceğini belirten YÖK Başkan Yardımcısı Kenan Tenlik, doktoraya dek beklenmesinin bile gerekli olmadığını vurguladı. Tenlik, “Yani aslında öğrencilikten başlıyor bu terör işleri. Bizim aklımızda tüm üniversiteleri komple Harp Okulu’na dönüştürecek bir sistem var aslında ama, bilemiyorum MSB bu işe nasıl bakar?” sözleriyle daha kapsamlı değişikliklere de hazır olduklarını belirtti. Bu esnada, 100 kadar daha akademisyenin barış yanlısı imza verdiklerini haber alan Başkan Yardımcısı “Hadi buyur, mesainin yarısı kıdem tazminatı hesaplamakla geçiyor ya. Ohoo” sözlerinin ardından akademisyenlerin çıkış işlemlerine başlamak üzere açıklamalarına son verdi.