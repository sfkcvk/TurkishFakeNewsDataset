AK Parti'de Kriz: Bekir Bozdağ'ın Bıyığına Karşı Tepkiler Çığ Gibi Büyüyor... Adalet Bakanı Bekir Bozdağ'nı bir süre önce bırakmaya başladığı bıyıkla ilgili olarak AK Parti içinde başlayan rahatsızlık, bıyığın büyümesiyle birlikte artıyor. Bazı partililerin üst yönetime bıyık konusunda Bozdağ'a baskı uygulanması için kulis yaptığı öğrenilirken, Adalet Bakanı ise şimdilik sessizliğini koruyor. Ak Parti'nin Ankara Teşkilatı'nda görev alan ve ismini açıklamak istemeyen bir partilinin yaptığı açıklamalara göre, son zamanlarda grup toplantılarına ve meclis çalışmalarına katılımda yaşanan düşüşün en büyük nedeni de Bekir Bozdağ'ın bıyıkları. Kimliğinin gizli kalması koşuluyla mikrofonlara konuşan AKP'li isim, zaten oldukça karışık bir dönemden geçen partinin bir de bıyıkla sınanmaması gerektiğini belirterek şöyle devam etti: ''Ne yazık ki ben ve partili arkadaşlarım ve bir süredir Hz. Eyyüp'ün sabrı ile sınanıyoruz. Kurban olduğum Rabbim inşallah o sabrı o metaneti bize bahşeder yoksa dayanılacacak gibi değil. Bizzat benim bildiğim en az 50 kişi sırf bu yüzden grup toplantılarına katılmaktan vazgeçti. Kazara bir yerde rastlarsam diye Ankara'dan taşınanlar var. Lütfen buradan sesimiz artık bir çığlık olsun ve Sayın Bakan bize merhamet etsin... Bak aklıma geldi yine kötü oldum. O ne öyle ya..." Ak Parti kadrolarında benzer görüşlere sahip yüzlerce isim rahatsızlıklarını giderek daha yüksek sesle dile getirirken, Bekir Bozdağ yüzünden başlayan bıyık polemiği "Bu badem bıyık işi komple mi çirkin acaba?" sorularını da beraberinde getirdi. Parti'yi en yakından takip eden gazetecilerden birisi olan Star Muhabiri Muharrem Düzgen, son günlerde özellikle alt kardrolardaki çok sayıda partilinin bıyıklarını komple kestirdiğini dile getirerek, ilerleyen dönemde bu sayının daha da artabileceğine işaret etti. Deneyimli gazeteci ''AK Parti'de kriz bekleyenler hiç heveslenmesin demek isterdim ama bu sefer durum ciddi. Bu iş kısa sürede çözülmezse sonuçları çok ağır olabilir" derken, Bekir Bozdağ'ın bıyığını görmek istemeyenlerin yakın zamanda parti içinde yeni bir oluşuma gidebileceğini de sözlerine ekledi. Açıkca dile getirilmese de Bozdağ'ın bıyığı Başbakanlık için bir şantaj malzemesi olarak kullandığı yönünde söylentiler olduğunu da belirten Düzgen, son olarak şunları kaydetti:  "Partililere alttan alta 'ben Başbakan olmazsam bu bıyığı hep görmek zorunda kalırsınız' şeklinde bir mesaj verildiğine dair iddialar var. Aynı iddialar Sayın Yalçın Akdoğan'ın bıyığı için de dile getirilmişti ama onunki bir tık daha az çirkin olduğu için fazla itibar görmedi. Sayın Bozdağ'ın bıyığı ise maalesef bu şüpheleri destekler nitelikte. Yoksa yani bir insan niye kendine öyle bir şey yapsın?"