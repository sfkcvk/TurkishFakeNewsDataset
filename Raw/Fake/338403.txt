Ayrılmak İstediğini Söylemek İçin Sevgilisinin İyi Bir Gününü Bekleyen Orhan Gümüş(28), Evlilik Yolunda Emin Adımlarla İlerliyor 4 yıllık ilişkisini 2 yıl önce kafasında sonlandırmasına rağmen ayrılmak için kız arkadaşının moralinin yüksek olduğu bir anı beklemeye koyulan Orhan Gümüş (28), son olarak kızın annesinin kanser şüphesiyle hastaneye yatırılmasının ardından bir kez daha yıkıldı. "2 yıl önce tam terk edecekken Gülten işten çıkarıldı. 1 yıl sonra iş buldu bu sefer abisi trafik kazası geçirdi, o bitti başka bir felaket geldi. Her defasında kızcağıza bir darbe de ben vurmayayım diye konuşmayı erteliyorum ama benimki de can. Yeter, tükendim artık..." sözleriyle yaşadığı çaresizliği dile getiren Gümüş, ayrılma konusunda son umudunu hastaneden gelecek olumlu bir rapora bağlamış durumda. Basın mensuplarına yaptığı açıklamada, yazılım geliştirici olarak çalıştığı şirketin muhasebe bölümünde görev yapan Gülten Kemerciler(26) ile ilişkisinin 4 yıl önce başladığını belirten Gümüş, "Çekingen tabiatlı olduğum için dışarıdan biriyle tanışma şansım pek yoktu. Gülten'le de arada bir muhasebeye işim düştüğünde muhabbet ederdik. Biraz kezban bulurdum, açıkcası pek tipim de sayılmazdı ama yalnızlıktan ve abazanlıktan sıkıldığım bir ara nasıl olduysa yakınlaştık. Bi iki komik mail, sigara molalarında şakalaşmalar, öğle yemeklerine beraber çıkmak falan derken klasik bir ofis ilişkisi olarak başladı bizimki. Bu noktaya geleceği aklımın ucundan bile geçmezdi" ifadelerine yer verdi. Gümüş, başta hayatına iyi kötü bir renk getiren ilişkinin zamanla rutine binmesi ve seksin de eskisi kadar çekici gelmemesiyle birlikte Gülten'le aralarında pek fazla ortak yön olmadığını daha iyi farkettiğini söylerken, 6. aydan sonra gözünün dışarı kaymaya başladığını da açık yüreklilikle diye getirdi. İlişkilerindeki 2. yıl dolmak üzereyken ayrılık kararınını kafasında tamamen netleştirdiğini belirten genç mühendis, sonrasında yaşananları ise şu sözlerle anlattı: "Yıldönümümüz gelmeden acilen bu konuyu halletmem gerekiyordu. O zamana kadar kimseden ayrılmak zorunda kalmadığım için arkadaşlarımdan yardım aldım. Yapılacak şey belliydi, önce 'benim kafam karışık, bu ara yalnız kalmam lazım, biraz ara versek' gibi şeylerle arayı soğutup bir iki hafta sonra 'sen daha iyilerine layıksın' diyerek son noktayı koymak. Tam bunları söyleyeceğim gün şirkette bir fırtına koptu. Gülten'le birlikte 12 kişinin birden işten çıkarıldığı açıklandı. Perişan oldu kızcağız, akşamki buluşmamızda durmadan ağladı. Ben de hayvan olmadığım için o durumda yapamadım konuşmayı. Onun yerine 'Bak ben senin yanındayım, merak etme çözücez, sana beraber iş bulucaz...' falan diye teselli ettim ancak memlekette öyle ha diyince iş bulunamıyor. Süreç uzadıkça kızın daha da morali bozuldu, ayrılmak iyice imkansız hale geldi. Sırf bu konuyu bir an önce çözebilmek için onu kurslara yollayıp sertifikalar aldırdım, kendi elimle CV'sini yüzlerce şirkete yolladım, olmadık yerlerden torpil arayışlarına girdim. 1 sene sonra nihayet iş bulduğunda sevincimi görmeniz lazımdı..." İş bulmasının hemen ardından abisinin trafik kazası geçirmesiyle birlikte kız arkadaşında morallerin bir kez daha alt üst olduğunu söyleyen Gümüş, "yani öyle ufak tefek bir şey olsa neyse. Ben yine yapardım o konuşmayı ama araba resmen perte çıktı, abisi de 2 ay hastanede yattı. Ayrılamadığım gibi birlikte bir kaç kez hastaneye ziyarete gittik, ailesiyle falan tanıştım o ara. Abisi hastaneden çıktıktan sonra da beni evlerine davet ettiler. İşler iyice içinden çıkılmaz hale geldi..." diyerek adım adım içine sürüklendiği felaketi anlattı. Abisinin hastaneden çıkmasının hemen ardından genç kızın sırasıyla ağır bir grip geçirdiğini, çok sevdiği anneannesini kaybettiğini ve babasının kredi kartı borcu yüzünden maaşına haciz geldiğini belirten talihsiz genç, son olarak gelen kanser haberiyle birlikte ayrılma konusundaki umudunu iyice yitirdiğini ekleyerek şöyle devam etti: "İnanın kendimin kanser olduğunu öğrensem bu kadar yıkılmazdım. Bir insanın yüzü hiç mi gülmezmiş arkadaş? Yok, bununki 4 yıldır gülmedi işte. Ayrılmasını geçtim, aman bir de ben üzmeyeyim diye ters bir söz bile söyleyemiyorum. Kız beni dünyanın en mükemmel adamı olarak biliyor şu an. Bazen diyorum ki çekip karşıma konuşayım, Gülten diyeyim, durum ortada, ben sana pek uğurlu gelmedim galiba diyeyim, en iyisinin içimiz kan ağlayarak da olsa ayrılmak olduğunu söyleyeyim ama yer mi bilmiyorum. Gene zor zamanda bırakıp giden adam olacağım diye korkuyorum..." Gümüş, şu an ayrılmak için genç kızın annesinin test sonuçlarını beklediğini belirtirken, "Doktorların söylediğine göre 3-4 haftaya durumu netleşirmiş. Eğer testler temiz çıkarsa o gün bu işi halledicem artık. Yok kötü bir haber gelirse de basıcam nikahı gidecek. Yeter ki bu işkence bitsin..." sözleriyle de daha fazla dayanacak gücünün kalmadığını ifade etti.