Dolar'daki Yükselişin Önüne Geçemeyen Merkez Bankası Vatandaşları Şiddetli Lodos'a Karşı Uyardı Merkez Bankası Başkan Erdem Başçı, Dolar'daki sert yükseliş ve Cumhurbaşkanı Erdoğan'la aralarındaki faiz gerginliği ile ilgili olarak soruları yanıtlamak üzere akşam saatlerinde mikrofonların başındaydı. Başçı, Merkez Bankası Genel Merkezi'nde düzenlenen basın toplantısında vatandaşları hafta boyunca etkili olacak şiddetli yağış ve Lodos'a karşı uyarırken, 2.5 saat süren toplantıda konunun bir türlü ekonomiye gelememesi nedeniyle yer yer gergin dakikalar yaşandı. Kalabalık bir basın ordusunun katıldığı toplantıda, gazetecilerin "Dolar'daki yükseliş böyle sürerse faiz indirimi ertelenebilir mi? Piyasalardaki dalgalanmaya müdahele düşünülüyor mu?" şeklindeki sorularına "Yaa o değil de hepimiz son günlerde sersem gibi olduk di mi? İşte hep Lodos'tan o. Böyle bi yarım saat dışarda kalsan anında tuhaf oluyosun, çok fena. Bu mevsimde hep böyle maalesef" sözleriyle yanıt veren Başçı, özellikle sinüziti olan vatandaşların mümkün mertebe evden çıkmamaları gerektiğini kaydetti. Başçı, konuşmasına Kış mevsiminde bolca tüketilmesi gereken sebze ve meyvelerin yer aldığı 45 dakikalık bir sunumla devam ederken, meyve sebze fiyalarının enflasyonu tetikleyici etkileri konusundaki soruları ise gündem dışı oldukları gerekçesiyle yanıtsız bıraktı. "Bir de hemen o seyyar şemsiyeciler türedi şimdi. Alıyorsun, iki rüzgarda tersi dönüyor. Hele ki Lodos vakti kesinlikle tercih etmeyin... 5 lira 5 liradır bu devirde..." diyerek tasarruf tavsiyesinde bulunan Merkez Bankası Başkanı, konunun tasarrufa gelmesinden cesaret alarak Dolar'ın bundan sonraki seyri konusundaki tahminlerini soran bir gazeticiyi ise "valla bence kar gelir bundan sonra" sözleriyle yanıtladı. Basın mensupları ve Merkez Bankası heyeti arasında yaklaşık 10 dakika süren karşılıklı bakışmayla devam edilen toplantıda, sessizliği bozan ise sinirleri yıpranan Hürriyet Gazetesi muhabirinin "Eee? Kışta kıyamette bunu mu dinlemeye geldik lan biz? Altın mı alalım napalım bari onu söyleyin!" şeklindeki sert çıkışı oldu. Soru karşısında oldukça sakin görünen Başçı, "Valla kusura bakmayın hepsi bu. Şimdi ben Dolar-Faiz falan konuşup da Sayın Cumhurbaşkanı'nı tahrik etmek istemem. Allah muhafaza, ağzını her açışı dövize en az 2 puan yansıyor, olan gene bizim rezervlere oluyor. Bu konuda gereken dersleri aldık. Şu aşamada mümkün mertebe paradan konuşmamanın piyasalar için en sağlıklısı olduğunu düşünüyoruz. Lodos iyi konu işte, en azından vatandaşa bir faydası var..." derken, son olarak konuşmasının geri kalanını dün oynanan Beşiktaş-Mersin İdmanyurdu maçına ayıracağını, dileyen basın mensuplarının toplantıyı terk edebileceğini de sözlerine ekledi.