İstanbul Valiliği'nden, AKUT'un Merkez Binasından Çıkarılmasıyla İlgili Açıklama: "İlk depremde yıkılır nasılsa, o zaman geri çağırırız..." Arama Kurtarma Derneği’nin (AKUT) Esentepe’de 49 yıllığına kiraladığı ve 15 yıldır da merkez olarak kullandığı binayı 15 gün içinde boşaltmasını isteyen İstanbul Valiliği, konunun basına yansımasının ardından bir açıklama yayınladı. Açıklamada, AKUT'tan binayı geçici olarak boşaltmasının istendiği belirtilirken "Nasılsa İstanbul depreminde büyük ihtimalle yıkılır orası, yine AKUT'u çağırırız. Ha o yıkılmaz da hemen yanındaki yıkılır, illa oralarda bir bina olur yani" ifadelerine yer verildi. AKUT Başkanı Nasuh Mahruki'nin “AKP iktidarı bilinçli olarak AKUT’u hedef aldı. Kamuoyunun desteğine ihtiyacımız var” sözleriyle gündeme taşıdığı olayla ilgili olarak beklenen açıklama bu akşam İstanbul Valiliği'nden geldi. Yazılı olarak yapılan açıklamada binanın neden boşaltılmasının istendiğiyle ilgili herhangi bir ibare yer almazken, durumun bir sonraki büyük depreme kadar sürecek geçici bir uygulama olduğunun altı çizildi. "İstanbul Valiliği'nden kamuoyunun dikkatine" başlığıyla yayınlanan açıklama şöyle: "Kamuoyunda AKUT olarak bilinen organizasyon tarafından kullanılan bina, kendilerinin de ifade ettiği gibi 49 yıllığına kiralanmış olup hali hazırda 25 yıl daha binayı kullanma hakları bulunmaktadır. Bu noktadan hareketle 25 sene içinde İstanbul'un önemli bir kısmıyla birlikte Esenyurt'ta bulunan bu binanın da çok büyük ihtimalle yıkılacağı herkesin takdiridir. Bu durumda daha evvelki depremlerde olduğu gibi yine enkaz altından kurtarma çalışmaları için AKUT'un göreve çağırılacağı da düşünüldüğünde tahliye emrinin ancak geçici bir uygulama olabileceği aşikardır. Ha o bina yıkılmaz da yanındaki yıkılır ama bir şekilde İstanbul'da bunun muadili en az 100.000 bina ilk deprem sonrası kendilerinin kullanımı için tahsis edilecektir. Saygılarımızla" Açıklamayla ilgili olarak AKUT cephesinin sessizliği sürerken, Başkan Nasuh Mahruki'nin AKUT gönüllülerini "Beyler yürüyün bari çadırları kurtaralım, bunlar onu da alır Ramazan çadırı yapar şimdi" sözleriyle teyakkuza çağırdığı son olarak gelen bilgiler arasında.