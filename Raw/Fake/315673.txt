Yurtiçi Kargo'dan 20. Yılını Dolduran Müşterilerine ''Kapıya Teslimat'' Sürprizi... Türkiye’nin köklü lojistik firmalarından Yurtiçi Kargo, 20. yılını dolduran sadık müşterilerini hoş bir sürpriz ile ödüllendiriyor. 20 senedir evde bulunamayıp kargoları şubeden teslim edilen şanslı 360 kişiye, bir defaya mahsus olmak üzere kapıdan teslimat yapılacak... Sürpriz kampanya, bugün Yurtiçi Kargo’nun Maslak’taki Genel Müdürlük binasında düzenlenen bir lansmanla duyuruldu. Genel Müdür Yardımcısı Hikmet Erdensay, “20 senedir bizimle olan sadık dostlarımız için ufak bir jest yapmak boynumuzun borcudur” sözleriyle duyurduğu kampanya için şu ifadeleri kullandı: "Bu insanlar yeri geldi yağmur çamur demeden geldiler şubelerimizden kargolarını aldılar, bizim misafirimiz oldular. Şimdi artık onlara vefa borcumuzu ödeme zamandır, iade-i ziyaret zamanıdır. Hem bir kere de biz onlara misafir olalım yahu değil mi? Ehehe...”    Erdensay, kısa konuşmasının ardından kampanyanın startını bizzat kendisinin yapacağı bir teslimatla vermek üzere basın mensuplarıyla birlikte yola çıktı. Kameralar eşliğinde Bakırköy'de bir apartmanın önüne gelerek ilgili dairenin ziline basan Genel Müdür Yardımcısı, megafondan gelen “Kim o?” sorusuna ''Yurtiçi Kargo. Paketiniz var..." yanıtını verirken, o andan itibaren gergin dakikalar yaşandı. Megafondan gelen “Kimi kandırıyosunuz lan siz? Hırsız mısınız dolandırıcı mısınız olm? Polis çağırmadan gidin buradan çabuk” tepkisi ortamın bir anda buz kesmesine neden olurken, Erdensay "Eheh tabii beklemediği için böyle bir şeyi... Haklı müşterimiz..." sözleriyle havayı yumuşatmaya çalıştı. Gürültüler üzerine kapıya çıkan apartman görevlisinin yardımıyla binaya giren Erdensay ve beraberindeki gazeteciler, teslimat yapılacak dairenin kapısına birlikte vararak bir kez daha kapıyı çaldılar.  Kapıyı açan ev sahibi Muzaffer Şendur(56), “Hala burda mısın lan sen? Dur ben veriyim esas kargoyu” sözleriyle Genel Müdür Yardımcısı’nın kafasına sopayla vurmak üzereyken, basın mensuplarını fark ederek son anda durmayı başardı. Teslimat süreci, bu andan itibarense duygusal görüntülere sahne oldu. Şaşkınlığını gizleyemeyen Şendur, durumun kendisine izah edilmesiyle birlikte gözyaşlarına boğulurken, "20 yılın sonunda böyle bir jestle ödüllendirilmek çok güzel. Demek ki vefa sadece bir semt adı değilmiş..." sözleriyle şirket yönetimine teşekkür etti.  Başarıyla sona eren teslimatın ardından bina çıkışında diğer 359 müşterinin teslimatlarının da önümüzdeki günlerde gerçekleştirileceğinin müjdesini veren Genel Müdür Yardımcısı Hikmet Erdensay, hazır gelmişken apartmanın kapısına geleneksel Yuriçi Kargo "Geldik yoktunuz, paketinizi şubemizden alabilirsiniz" sticker’ını yapıştırmayı da ihmal etmedi.