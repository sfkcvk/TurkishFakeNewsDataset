Dünyanın En Müreffeh Ülkelerinden Biri Olarak Bilinen Danimarka'da Ölüm Oranı %92'lere Kadar Gerileyerek Tarihin En Düşük Seviyesine Ulaştı Sağlık hizmetleri ve refah yönünden dünyanın en ileri ülkelerinden biri olarak kabul edilen Danimarka'da Sağlık Bakanlığı, 2011 Ağustos ayı itibariyle ülkede ölüm oranının %92.30'a gerilediğini açıkladı. Sağlık Bakanlığı yetkilileri bunun Danimarka ve Dünya tarihinde bugüne kadar görülmüş en düşük seviye olduğunun altını çizerken, Danimarka'yı %99.99'luk oranla yine bir Kuzey Avrupa ülkesi olan Norveç izliyor. Türkiye ise %100'lük ölüm oranı ile listede Cezayir, Moldova ve Brezilya gibi ülkelerin dahi gerisinde kalarak ancak 67. sırada yer bulabildi.

 

Dün sabah saatlerinde Danimarka Sağlık Bakanlığı adına bir basın açıklaması yapan Müsteşar Yardımcısı Prof.Dr.Lars Sondegaard, "Yakalanan bu rakamlar, herkesin eninde sonunda ölmek zorunda olmadığı, insanca bir yaşam yolunda atılmış çok büyük bir adımdır." sözleriyle bugün kişi başına düşen medeniyet oranı ve insana verilen değer açısından aşırı ileri olmanın meyvelerini topladıklarını ifade etti.

 

"Aslında biz geçen sene bu işleri masaya yatırdığımızda, 2011 Ağustos itibariyle aşağı yukarı %98'lik bir oranı görmeyi planlıyorduk, hesapları da ona göre yapmıştık. Ama vatandaşlarımız sağolsun artık ne yiyor ne içiyorlarsa, inanılmaz düşük bir ölüm oranı yakalamayı başardılar. Herkesin bildiği gibi ülkemizde maalesef sıkıntıdan kendini öldüren bir sürü insan var, onları düştüğümüzde dahi elde kalan sayı tüm beklentilerimizin ötesinde. Buradan tüm vatandaşlarımın tek tek alnından öpüyorum." açıklamasıyla Danimarka halkına teşekkürlerini sunmayı ihmal etmedi. 

 

Toplantının sonunda basın mensuplarının sorularını alan Sondegaard'ın, "Yüzde 92'lik ölüm oranının dışında kalan yüzde 8'e mensup insanların tam olarak ne yapması gerektiği" yönündeki bir soru karşısında sinirlendiği gözlerden kaçmadı. İşin orasını çok da düşünmediklerini ifade eden Sondegaard, "Herkes kendi meşrebine göre bir uğraş bulur yani. Bugün dünyanın her yerinde insanlar bir noktada kaçınılmaz olarak ölümle yüzleşirken, Danimarka'da yaşayan vatandaşlarımızın önünde bu sıkıntılı süreci deneyimlememe imkanı belirdi. Bu fırsatı en iyi şekilde kullanmak onların elinde. Müzikle sporla filan uğraşabilirler mesela... Sanat manat... Bunun daha televizyonu var filmi kitabı var, en olmadı ahşap boyama kursuna gitsinler nedir yani?  Eşşek olmayana yapacak bir şey illa ki bulunur..." açıklamasıyla toplantıya son verdi.

 

Danimarka'da halkın büyük bir kesimi gelişmeleri coşku ve sevinçle karşılarken, insanların ölmemeye başlamasının bazı sıkıntıları beraberinde getirebileceğini öne süren bilimadamları düzenledikleri kongrelerde, "O kadar adamın nasıl besleneceği", "Bunların bir yaştan sonra iyice elden ayaktan düşüp büzüşme yoluna gidip gitmeyecekleri", "Bi ton yaşlının altını kimin nasıl alacağı, lapasını kimin yedireceği" gibi sorulara yanıt arıyorlar. Ekonominin nabzını tutan akademisyenler ise dün yayınladıkları bir bildiriyle, bilinen anlamda sigortacılık ve bileşik faiz gibi sistemlerin tamamen çökmesi tehlikesine dikkat çekti.

 

Tepkilerin sürdüğü dün akşam saatlerinde Danimarka hükümeti, tüm akademik göüşlere saygı duymakla beraber, uygarca ve insana yakışır bir yaşam kalitesi adına bundan sonra da bu tip projelerin hız kesmeden devam edeceğini bildiren bir basın duyurusu yapmakla yetindi. Hükümetin uzun dönem yol planında "Total ölümsüzlük", "Biraz daha uğraşıp boy ortalamasını 2.5 metrenin üzerine çıkarmak" ve "Olabilirse ülkeyi biraz ısıtıp doğru düzgün bir iklim sahibi olmak" gibi maddelerin yer aldığı kamuoyuna daha önce duyurulmuştu.