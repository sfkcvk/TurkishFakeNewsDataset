Cumhuriyet Gazetesi, FETÖ Karşıtı Yüzlerce Haberden Oluşan Geniş Arşiviyle Şanslı Kayyımını Bekliyor: ‘‘Eski sayıları aynen bassa yeter’’ FETÖ/PYD operasyonu kapsamında bugün polis tarafından basılan ve yöneticileriyle yazarları gözaltına alınan Cumhuriyet Gazetesi, gazeteye yeni dönemde atanacak olan kayyımını bekliyor. Şanslı isim, FETÖ karşıtı yapılmış yüzlerce haberden oluşan hazır bir arşivi de yönetme imkanına sahip olacak. Henüz kim olacağı netleşmese de kendilerine bir kayyım atanacağından neredeyse emin olan Cumhuriyet Gazetesi’nin gözaltına alınmayan çalışanlarında heyecanlı bir bekleyiş hakim. Gazetenin arşiv sorumlularından Emin Ardalı, Cumhuriyet’e atanacak kayyımın Türkiye’de bir ilki yaşayacağını kaydetti. “Samanyolu’dur, Zaman’dır o yayın organlarına atanan kayyımlar maalesef en baştan FETÖ karşıtı haber yapmak zorunda kaldılar. Onların kayyımları hiç hesapta yokken neredeyse çalışmak zorunda kaldılar” diyen Ardalı, kendi kayyımlarınınsa bu açıdan çok şanslı olacağını dile getirdi. Özellikle 15 Temmuz darbe girişiminden sonra, AK Parti'ye yakın medyanın da manşet bulmakta güçlük çektiğini belirten Ardalı, konuşmasını şu ifadelerle sürdürdü: "En son FETÖ'den kelime oyunu yapmaya kadar varmıştı olay. Zaten pek okuma yazması olmayan ve ayıp olmasın ama kafası da basmayan arkadaşlar tarafından çıkarılan bu gazeteler bir de o halleriyle Fetöşizm, Fetöşöp falan gibi garipliklere imza atmışlardı. Bizim ise, gayet sade bir tasarımımızla beraber doğrudan ‘Gülen İmparatorluğu’, ‘Fetullah Gülen’i Övmek Serbest Eleştirmek Yasak’ gibi başlıklarımız var. Aynen koyabilirler. Tabii, haber içeriklerinde AK Parti ile ilişkili olduklarına dair birkaç emare de bulunabilir ama artık dijital çağdayız. Bi delete'e bakar o iş..." 22 Şubat 2002 gününde "Gülenciler terör örgütü" manşetiyle çıktıklarını hatırlatan arşiv sorumlusu, kayyımın atamasının ardından ilk günde aynı sayının kullanılması için şimdiden hazırlıklara başlandığını da kaydetti. Ardalı, "Yalnız tabi o günün televizyon programı sayfasıyla spor kısmı tutmayacaktır. Okurlarımızı şimdiden uyaralım. Revivo şu an Fener'de değil, akşama da ATV'de Ekmek Teknesi yok... Onun dışında ülke nerdeyse aynı. Gönül rahatlığıyla okuyabilirler" demesinin ardından açıklamalarına son verdi.