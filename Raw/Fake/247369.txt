Antalya'ya İnen Yılın İlk Rus Turist Kafilesiyle Birlikte Türkiye Yeniden ''30'undan sonra çöküyorlar'' Tezine Tutunmaya Çalışıyor Bu öğleden sonra 14 sularında Antalya'ya inen sezonun ilk Rus turist kafilesiyle birlikte Türkiye bir kez daha Rus kadınları gerçeğiyle karşı karşıya kaldı. Kafileyi Havalimanı'nda coşkulu bir törenle karşılayan Antalya Büyükşehir Belediyesi ve Turizm Bakanlığı yetkilileri, Türkiye'nin bu zorlu süreci her yıl olduğu gibi yine "Gençken iyi de 30'undan sonra hemen çöküyorlar ya" tezine tutunarak atlatabileceğini vurgulayarak endişeleri gidermeye çalıştılar.  Yazın müjdecisi olarak da bilinen ilk Rus turist kafilesi, Antalya Havalimanı Dış Hatlar Terminali'nde Turizm Bakanlığı temsilcileri, Antalya Büyükşehir Belediyesi Turizm ve Enformasyon Dairesi yetkilileri ve bir grup şezlongcunun hazır bulunduğu resmi bir törenle karşılandı. Kafileye, sandalet, beyaz soket çorap ve 2 beden büyük kolsuz atletlerinin takdim edilmesinin ardından kısa bir konuşma yapan Turizm Bakanlığı Müsteşarı Ülgen Gümüşer, Rus turistler konusunda önceki yıllardan edilen tecrübeler sayesinde bu sezonun da en az hasarla atlatılacağına olan inancını dile getirdi. Türkiye'nin ucuz turizm ülkesi olarak bir yerlerden petrol, doğalgaz falan çıkana kadar Rus turist gerçeğiyle yaşamayı öğrenmesi gerektiğini belirten Gümüşer, daha sonra şöyle devam etti: "Eylül'de de burdaydılar ama iyi kötü Ekim'den beri rahattık. Buyrun havalar azcık iyi gitmeye başladı gene geldiler. Ama moral bozmak yok arkadaşlar. Biliyorsunuz Rus kadınlar 30'undan sonra çöküyorlar. Şimdi bunu daha sık dillendirme zamanıdır, şimdi bunu kendimize her an hatırlatma zamanıdır. Sabretmemiz lazım, bakın havalimanımıza inen ilk kafilenin yaş ortalaması 26. Şunun şurasında 4 sene kaldı, olaya bu şekilde pozitif bakalım..." "30'undan sonra çöküyorlar" savunmasının yeterli gelmemesi durumunda, "Denize bile makyajla giriyorlar, o kadar boyayı bana sürsen ben de...", "O vatka ne abi, 80'lerde miyiz?" ve "acaip görgüsüzler yaa" gibi alternatif söylemlerin de her zaman hazırda olduğunu hatırlatan Bakanlık Müsteşarı, daha sonra kafileden bir kadın ziyaretçiyi yanına çağırdı. 
  
Tercüman vasıtasıyla yaşını sorduğu Maria Zarapova isimli turistten 42 yanıtını alan Gümüşer, "Gördüğünüz gibi kendisi tabiri caizse resmen göçmüş. Kim bilir 15 sene önce nasıl bi şeydi. Üzülecek bir şey yok yani..." diyerek Zarapova'dan varsa bir gençlik resmini göstermesini istedi. Rus turistin çantasından çıkardığı gençlik fotoğrafında da pek bir şeye benzemediğin farkedilmesiyle basın toplantısında moraller tekrar bozulurken, Gümüşer "Neyse yani... Bu tam şey olmadı ama istisnai bir durum tabii... Aslında biraz da makyajsız çıkmış burada ondan... Tamam bacım sen de git artık..." sözleriyle Zarapova'yı kafileye geri yolladı.  Gümüşer'in ardından söz alan Antalya Büyükşehir Belediyesi Turizm ve Enformasyon Dairesi Başkanı Erdem Belince ise belediye olarak en azından Antalya sınırları içinde moralleri yüksek tutmak için yapılacak çalışmalardan bahsetti. Bu anlamda önümüzdeki haftadan itibaren başlayacak olan "30 yaş üstü Rus misafirlerimiz - neydiler, ne oldular?" başlıklı fotoğraf sergisine oldukça güvendiklerini ifade eden Belince, Ekim ayına kadar sürecek diğer aktivitleri de şöyle özetledi:  "Burada seçtiğimiz bazı fotoğrafları da şehirdeki Billboard'larda yayınlayacağız. Tüm kış boyunca buna hazırlandık. Bir de 1930-1970 arası doğan misafirlerimizin eski ve yeni hallerini gösteren bir de belgesel hazırlığımız var. Bunu da kamu spotu gibi yerel kanallara vericez. Ayrıca otel yönetimleriyle de görüştük. 30 yaşından genç ve boyu 1.75'in üzerindeki konuklarımızın mümkünse tesislerde dışarı çıkarılmaması konusunda gereken hassasiyeti gösterecekleri konusunda teminat verdiler. Kimse merak etmesin, Allah'ın izniyle bu seneyi de atlatacağız artık bir şekilde..."