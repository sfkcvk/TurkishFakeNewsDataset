Yeni Gelinleri Türkler Tarafından Pek Beğenilmeyen İngiliz Kraliyet Ailesinde Moraller Bozuk Bundan birkaç ay önce görkemli bir düğünle dünya evine giren Prens Harry'nin kendine eş olarak eski bir TV yıldızını seçmesi İngilizlerden çok Türk halkının tepkisini çekti. Prens Harry'nin onca taze içerisinden bula bula eski bir TV yıldızını bulmasına yönelik tepkiler çığ gibi büyürken, yeni gelini bir türlü içine sindiremeyen Türk halkı, 'Herşeye rağmen Kate Middleton' diyor. "O İmkanlar bende olacak varya" diyen Yusuf Hızlı, 23 yaşında bir berber. Cümlesinin devamını getirmiyor çünkü o imkanlarla napacağını az çok tahmin ediyoruz. "Lan olm git boğazda bir mekana, iki sallan, zaten düşürürsün, bunu da ben mi söyliyeyim sana" diye konuşan deneyimli berber, Prens Harry'nin evlenirken aceleci davrandığını düşünüyor. 4 çocuk babası Hızlı, Harry'nin yanlış tercih yapmasında suçu biraz da babası Prens Charles'da buluyor. "Karısını kaybettikten sonra dağıldı adam" şeklinde konuşan Hızlı, "Benim babam da çok kral adamdı" diye bitiriyor sözlerini. "Kate aynı benim gibi, sıcak, samimi, içi dışı bir!" Bu sözler emekli ilkokul öğretmeni Hamiyet Çokçeken'e ait. 2 erkek evladı olduğunu ifade eden Hamiyet Hanım, 2 oğlunu da evlendirmiş. Bir ay bir oğlunda bir ay öteki oğlunda kaldığını ve gelinleri ile çok iyi anlaştığını zanneden Hamiyet Hanım, iyi gelinden anladığını, Meghan'ın içten pazarlıkçı, oturmasını kalkmasını bilmeyen, Harry'i avucunda oynatacak türden bir gelin olduğunu düşünüyor. "Meghan açıkçası bana güven vermiyor, prenses olmayı haketmiyor" şeklinde konuşan Hamiyet Hanım, Meghan'ın eltisi Kate Middleton'ı ise çok beğeniyor. "Prenses olmak için prense gerek yok, ben zaten kralın kızıyım" diyen Cilve Yağlı ise 28 yaşında. Şişman değil, balıketi olduğunun altını çizen Cilve, babasına ait tekstil fabrikasında kendi kendine bişeyler tasarlıyor. Babası tarafından 4 yaşından beri "Prenses" diye şımartılan Cilve de, Meghan Markle'ı Buckingham Sarayı'na yakıştırmayanlardan. "Prenseslikte önemli olan yüz güzelliği" diyen Cilve, Meghan'ın güzellik konusunda Kate'in yanından bile geçemediğini düşünüyor. Erkek arkadaşı olmadığını belirten Cilve, "Kız arkadaş olmak için erkek arkadaşa ihtiyacım yok, ben zaten kralın kızıyım" diye de ekliyor. Yeni gelinlerinin Türkler tarafından pek beğenilmemesi sebebiyle zor günler geçiren Buckingham Sarayı'nda ise moraller bozuk. Kate'in de ilk zamanlar Lady Diana ile mukayese edildiğini ve çok yıpratıldığını ifade eden saraya yakın bir İngiliz soylusu, "Kate o helikopter rüzgarından eteği uçana kadar yerden yere vuruldu. Asil olmadığı, hiç soylu durmadığı yazıldı, çizildi. Onun için de külkedisi falan diyolardı. Ama ne zamanki etek uçtu, Türkler Kate'i kabul etti." derken, Meghan'ın da biraz zamana ihtiyacı olduğunu belirtti. İngiliz Soylusu sözlerini "Meghan için de yalandan bir askeri tören düzenlenip etek uçuşturulabilir. O da olmazsa Shame Walk bu işi çözer diye düşünüyorum" şeklinde tamamladı.