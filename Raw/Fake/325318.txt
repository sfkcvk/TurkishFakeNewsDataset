Türkiye Tek Ses Tek Yürek: ''Allahım nolur PR çalışması falan olsun...'' Bir anda gündeme bomba gibi düşen Yazar Metin Hara ve ünlü model Adriana Lima'nın birlikteliği, soru işaretlerini de beraberinde getirdi: Metin Hara kim? Kitap işinde o kadar para var mı hakkaten? Türkiye, Lima'nın o kadar ünlü futbolcu, oyuncu, zengin iş adamı falan dururken neden bir kişisel gelişim kitabı yazarını seçtiğini tartışırken, bütün umutlar bunun bir reklam çalışmasından ibaret olması yönünde. Günü dünyaca ünlü bir modelin neden Türkiye'de bile adını bir çok kişinin ilk kez duyduğu bir yazarla birlikte olduğunu anlamaya çalışarak geçiren Türkiye, işin altında başka bir iş olduğundan neredeyse emin. Olasılıklar arasında, bu ilişkinin yazarın yeni çıkan bir kitabı için reklam çalışması olması öne çıkarken, bu kez de "Abi Adriana Lima diyoruz. Kaç para istemiştir Allah bilir. Kitap işinde o kadar para var mı ki?" sorusu akıllara takıldı. Yüzbinler, "Şimdi mesela bir kitap 20 lira olsa, toplamda 100.000 satsa, düş bunun matbaasını, dağıtımcısını falan ne eder?" şeklinde hesaplar yaparak reklam bütçesini tahmin etmeye çalışırken, varılan ortak sonuç ise kitabın ancak İngilizce'ye çevrilip yurt dışında da iyi satması, Secret falan gibi bir şey olması halinde böyle bir masrafa değeceği yönünde. Senaryolar arasında bir diğer öne çıkan olasılık ise yazarın zaten aileden çok zengin olması. Lima'nın adının daha evvel Acun Ilıcalı ile birlikte anıldığını ve Ilıcalı'nın daha yaşlı, daha evli ve fiziksel olarak daha az albenili olmasına rağmen o dönem kimsenin bu durumu çok da fazla yadırgamadağını hatırlatan uzmanlar da en mantıklı açıklamanın bu olduğu görüşünde. "Acun vakasında da biraz şaşırma olmuştu falan ama kısa sürede gerçek olarak kabul edilip milli gurur vesilesi haline gelmişti. Niye? Çünkü adamda para var. O zaman bu çocukta da olması lazım. Öyle kitapla falan kazanılacak gibi değil, daha astronomik rakamlar" diyen uzmanlar, Meclis'in en kısa sürede toplanıp, bir " " kurarak kamuoyunu aydınlatması gerektiği görüşünde.