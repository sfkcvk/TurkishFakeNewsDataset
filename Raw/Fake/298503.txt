Davet Edilmediği Halde Suriye Barış Masasına Oturmaya Kararlı Olan Türkiye İçin BM'den Ara Formül: Çocuk Masası Davetli olmadığı Cenevre toplantısını, PYD’nin katılması halinde boykot edeceğini duyuran Türkiye’nin uluslararası camiada yarattığı şaşkınlık sürerken, Cumhurbaşkanlığı Sözcüsü İbrahim Kalın’ın, Cenevre toplantısında Türkiye’nin ‘en üst düzeyde temsil edileceğini’ açıklaması kafaları iyice karıştırdı. Yeni bir kriz çıkmasını önlemek isteyen Amerika Birleşik Devletleri, Rusya, BM ve İran temsilcileri, yaptıkları görüşmeler sonucu ara bir formül üzerinde anlaşmaya vardı. Buna göre Türkiye’ye misafirlikte büyükler masasında yer olmaması haline ilişkin 1949 tarihli Cenevre Konvansiyonu'nun "çocuk masası" maddesi uygulanacak. Türkiye’nin de imzacıları arasında bulunduğu ilgili Cenevre Konvansiyonu, uzunca bir süredir özellikle kalabalık misafirliklerde uygulama alanı bulması nedeniyle Türk kamuoyu tarafından da yakından bilinen bir metot. Konuya ilişkin açıklama BM Suriye Özel Temsilcisi Staffan de Mistura tarafından yapıldı. Açıklamasına Türkiye’nin Suriye sorununun nihai çözümünde oynadığı kilit rolün önemine değinerek başlayan Mistura, "Tamam önemli orası ayrı da, bu toplantı sadece Suriyeli grupların katılacağı bir şey. ''Abi siz zaten davetli değilsiniz, ABD-Rusya falan bile değil'' diye bir kaç kez nazikçe anlatmaya çalıştık ama olmadı. Çeviride bir sorun var belki bilemiyorum. Baktık olmayacak, Cenevre’de açılıp katlanan bir masa daha vardı, onu da salondaki masanın yanına kurduk. Türkiye orada tezlerini dilediği gibi seslendirsin” sözleriyle Türkiye’ye verdikleri öneminin altını çizdi. Yapılan açıklamanın ardından Cuma günü gerçekleştirilecek görüşmenin yapılacağı salondaki masaya bitişik kurulması öngörülen katlanan masanın kurulum işlemleri sürerken, Ankara’dan gelen, “Ortadoğu'nun lideriyiz lan biz! Çocuk masasına illa biri oturacaksa Yavru Vatan KKTC'yi getirelim yanımızda, onlar otursun!” açıklaması ise barış görüşmelerinin bir kez daha düğümlenmesine neden oldu. Tekrar başlayan müzakerelerde ABD tarafından yapılan, “Madem öyle o zaman Cuma günü toplantı başlamadan önce erkenden Türkiye gelsin, ne diyecekse desin, sonra esas toplantıya geçilir. Suriyeliler görüşür. Maksat gönülleri olsun işte” teklifine ise Dışişleri'nden henüz resmi bir yanıt gelmedi.