Beyoğlu Belediyesi, Planlanan Yeni Yasaklar İçin Kulağa Hoş Gelen, Prezentabl Bahaneler Üretecek Yaratıcı Yazarlar Arıyor Genel seçimlerin ardından önce çevre düzenlemesi gerekçesiyle sokaklardaki çift kişilik masaları, sonra komple tüm masaları kaldırtan, son olarak da İstiklal Caddesi üzerindeki sokak müzisyenlerine gürültü nedeniyle yasaklama getiren Beyoğlu Belediyesi, bir sonraki aşamada planlanan yeni yasaklar için kulağa çağdaş ve mantıklı gelen bahaneler üretecek yaratıcı bir kadro kurmak için kolları sıvadı. "İstiklal Caddesi'ni Hizaya Sokma Projesi - Hedef 2013" kapsamında Beyoğlu Belediyesi Kültür ve Sanat İşleri Daire Başkanlığı'na bağlı olarak faaliyet gösterecek olan ekibin, temel olarak "Kentsel doku", "Gürültü Kirliliği", "Çevresel Duyarlılık", "Tarihi Miras" gibi 6-7 terimi çeşitli kombinasyonlarla cümle içinde kullanarak basın açıklaması yazabilecek, yetenekli, genç yazarlardan oluşturulması hedefleniyor.

 

Diğer müzisyenlerin de konuyu kesinlikle kişisel olarak algılamamaları gerektiğini belirten Kesebirli, "Tahammül, hoşgörü, kucaklayıcı siyaset evet doğrudur ama bu da kafa yani. Kaldıramıyor vatandaşımız, bir yere gelip patlıyor. E mübarek günde sen oruçlu adamın yüzüne baka baka sırıtıp enstrüman alet edevat çalarsan, bu adamın rencide olmamasını bekleyemezsin. Biraz empati rica ediyorum kendilerinden. Onların ailesine, babasının, annesinin yüzüne bakıp gülerek çok afedersiniz gitar çalsalar, o ne hisseder? Bunları da düşünmek lazım" sözleriyle eleştirilere yanıt verdi.

 

"Gerçi suçun birazı da bizde. O çift kişilik koltuk meselesinde bazı ağzının ayarı olmayan arkadaşlarımız neyse söylemiş, dini hassasiyetler, ana, bacı, namus vs. ne geldiyse, bi filtreden geçirmemek suretiyle aynen aktarmış. Tabii ki söylenecek şey değil bunlar, her şeyin bi yolu yordamı var. Neyse sonra bu dışarıdaki masaları toplatma meselesinde aklımız başımıza geldi de kentsel doku, işgaliye ücreti falan derken iyi kötü bir şeyler uydurduk yine. Yani Allah muhafaza, ona da biri çıkıp 'gözümüzün önünde içmeyin lan şunu' dese ne olurdu kim bilir..." 

 

"Başlangıç olarak 6 kişilik bir yazar ekibi düşünüyoruz. Önümüzdeki dönem için nikahsız çiftlerin caddeye giriş çıkışıyla ilgili bir takım kısıtlamalar, cadde girişinde saç-sakal-tırnak denetimi, tek tip üniforma, etek boyu kontrolü gibi bazı düşüncelerimiz var. O zaman muhtemelen kadroyu daha da genişletmemiz gerekecek. Şu an bir sistem oturtmaya çalışıyoruz. Elbette ki eksikleri, hataları olacak ama inşallah ilerde bunlara hiç ihtiyaç olmayacak günlere hep beraber kavuşacağımıza da inancımız tam. Yoksa biz de bayılmıyoruz böyle lafı kıvıra çevire iş yürütmeye..."