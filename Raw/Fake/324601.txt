Kılıçdaroğlu, Bayram Dönüş Trafiğindeki Vatandaşlara Seslendi: ''İnip bizle yürüseniz daha hızlı varırsınız aslında...'' Ankara'dan başlattığı Adalet Yürüyüşü'nde bugün Düzce'den Sakarya istikametine doğru hareket edecek olan CHP lideri Kemal Kılıçdaroğlu, yürüyüş öncesi düzenlediği basın toplantısında bayram tatilinden İstanbul'a dönen vatandaşlara seslendi. "Yolların durumu malum, muhtemelen bugün yürüyerek sizi geçeriz biz. İnip bizimle birlikte yürüseniz daha hızlı varırsınız. Bunu bi düşünün..." diyen Kılıçdaroğlu, düzgün bir tempo tutturulması halinde en geç 2 güne kafileyi Kartal gişelerine ulaştıracağının da garantisini verdi.  Adalet Yürüyüşü'nün 13. gününde bulunduğu Düzce'de bu sabah bir basın toplantısı düzenleyen CHP lideri, bayram trafiği çilesinin de bir nevi sosyal adaletsizlik olduğuna dikkat çekti. "Güya 4 gün tatil ama bunun git gel zaten 2 günü yolda geçiyor. Kalan 2 günde ancak o yolun yorgunluğunu atıyor vatandaşımız. Atamıyor bile hatta. Öte tarafta senelik iznini birleştirebilen, tanıdık doktordan rapor ayarlayabilen mutlu bir azınlık keyif yapmaya devam ederken halkın çoğu yollarda, arabalı vapur kuyruklarında sefil perişan oluyor. Böyle bir şey olabilir mi?" diyen Kılıçdaroğlu, vatandaşların araçlarından inip kendisine katılmaları halinde hem İstanbul'a daha çabuk varacaklarına hem bu adaletsizliğe bir tepki gösterme fırsatına kavuşacaklarına işaret etti.  CHP liderinin önerisine yürüyüşe katılan gruplardan da destek gelirken, kulislerde dolaşan bir söylentiye göre ise önerinin gündeme gelmesinde dönüş trafiğine takılan vatandaşların olası tepkilerinden duyulan çekince de önemli rol oynuyor. Partiye yakın kaynaklar, Kılıçdaroğlu'nun kurmaylarını "Bunlar arabalarında beklerken yanlarından nispet yapar gibi salına salına geçmek ayıp olur şimdi. Tatsızlık çıkabilir" şeklinde uyardığını aktarırlarken, trafikteki vatandaşlardan yürüyüşe katılım olmaması halinde b planı olarak su, simit ve araç şarj kiti satıcısı taklidi yapma seçeneğinin de masada olduğunu belirttiler.