Enerji ve Tabii Kaynaklar Bakanı Fatih Dönmez'den Kritik Uyarı: "Bu kış birlik ve beraberliğe her zamankinden daha çok ihtiyacımız olabilir..."  Artan döviz kurları ve İran'a yönelik uygulanan ambargo sebebiyle doğalgaz ithalatı konusunda sıkıntıya giren Hükumet, alternatif enerji kaynağı arayışlarına şimdiden başladı.. AK Parti kurmayları ile bugün bir araya gelen Erdoğan, kurmaylarından olası bir enerji darboğazına girilmesine karşı alternatif enerji kaynakları konusunda bilgi aldı. Kurmayların "-Biz ona bir bakalım, -ya neydi ya alternatif enerji kaynakları, dilimin ucunda, -3 taneydi onlar biri doğalgazdı da diğerleri neydi" şeklinde beklemediği yerden soru gelen öğrenci gibi kıvranmalarına sinirlenen Erdoğan, kurmaylarına önce alternatif enerji kaynaklarının neler olduğunu öğrenmeleri, sonra da uygulanabilir alternatif enerji kaynakları hakkında olası senaryolar üzerinde durmalarını talimatını verdikten sonra toplantıdan ayrıldı.  Öğleden sonra Enerji ve Tabii Kaynaklar Bakanı Fatih Dönmez ile bir araya gelerek fikir alışverişinde bulunan kurmaylar, olası senaryoları değerlendirdi. 3 saat süren kritik toplantıda, satılamayan toplu konut projelerindeki evlerin yakılmasından, kullanılmayan paralı yolların ve köprülerin ateşe verilmesine, batan fabrika binalarının kundaklanmasından, %50'nin yakılıp diğer %50'nin ısıtılmasına kadar tüm fikirler masaya yatırıldı. Kaşıkçılar Tarikatı temsilcisinin ortaya attığı "vücut ısılarının kullanılması" önerisi, oy çokluğu ile kabul edilirken, toplantı sonrası basının karşısına geçen Bakan Dönmez, toplantıda alınan kararlar hakkında bilgilendirmelerde bulundu.  Türkiye'nin enerjide dışa bağımlılığına vurgu yapan Bakan Dönmez, enerji konusunda şu an için bir sorun görünmediğini ancak ülkenin içinde bulunduğu jeopolitik konum sebebiyle ileride neler olabileceğini tahmin etmenin zor olduğunun altını çizdi. "Bu kış birlik ve beraberliğe her zamankinden daha çok ihtiyaç duyabiliriz. Bir arada durursak soğuk bize işlemez" diyen Bakan Dönmez, son olarak şunları kaydetti: "Sizlerden bir abiniz, bir kardeşiniz olarak ricam bu kış birbirinize sıkı sıkı sarılmanız. Çerkezi, Kürdü, Türkü, Alevisi, Sünnisi, Lazı, Kadını, Erkeği, Köpeği.. artık kimi, neyi bulursanız sımsıkı sarılmanız ve bir süre ayrılmamanız. Özellikle Ocak ve Şubat aylarında"