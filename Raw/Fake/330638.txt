Suriye, İran, Libya, Somali, Sudan ve Yemen’le Birlikte ABD'nin Vize Vermediği Ülkelere Eklenen Türkiye, Sonunda Liderlik Edebileceği Bir Grup Bulmanın Coşkusunu Yaşıyor... ABD ve Türkiye arasında bir süredir yaşanan gerginlik, iki ülkenin karşılıklı olarak vize işlemlerini askıya alma kararıyla zirveye çıkarken, hükümet krizi fırsata dönüştürmek için harekete geçti. Son yaşanan gelişmeyle birlikte ABD'nin vize vermediği 7. ülke olduğumuza dikkat çeken Dışişleri Bakanı Mevlüt Çavuşoğlu, geri kalan 6 ülkeyi Türkiye liderliğinde bir araya getirmek için girişimlerin başlatıldığını açıkladı.  Konuyla ilgili olarak düzenlediği basın toplantısında Türkiye'nin ABD tarafından vize kısıtlaması uygulanan en gelişmiş ülke olduğunun altını çizen Çavuşoğlu, "İlk bakışta olumsuz bir gelişme gibi görünse de bardağın dolu tarafına odaklanırsak bunu kendimiz için bir avantaja çevirmemizin önünde hiçbir engel yok. Bunlara da liderlik edemezsek daha kime edeceğiz?" ifadelerine yer verdi.  "Ankara Yedilisi" ya da "Vizesizler Paktı" gibi bir isim altında bir araya gelmesi öngörülen ülkelerin karşılıklı vize kaldırmaktan alışverişlerde yerel para birimleri kullanmaya ve hatta ileriki aşamalarda FIFA benzeri kendi futbol organizasyonlarını kurmaya kadar çeşitli işbirliklerine gidebileceğini belirten Bakan Çavuşoğlu, "Ya biz bi liderlik edelim de ne yapacağımız çok önemli değil, buluruz bi şeyler. İçimizde kaldı çünkü o iş bizim. En olmadı ekonomik işbirliği için altın günü gibi bir şeyler yapılabilir mesela. Her ay bir ülkede toplanarak... Atıyorum şu an..." sözleriyle de örgütün yol haritasını çizdi.  Çavuşoğlu, Türkiye ve Suriye arasındaki mevcut sorunlar nedeniyle ilk aşamadan bu ülke olmadan toplanılabileceğini de sözlerine eklerken, Dışişleri'nin önerisine Somali ve Sudan'dan "Bize fark etmez ya, masrafını karşlıyacaksanız toplanırız" şeklinde olumlu yanıt geldiği açıklandı. Açıklamada, Libya ve Yemen'de devam eden iç çatışmalar nedeniyle bu ülkelerin Dışişleri'nden yetkili bir isme henüz ulaşılamadığı belirtilirken, öneriye şimdilik tek itiraz ise İran'dan geldi. Basının sorularını yanıtlayan İran'ın Ankara Büyükelçisi Muhammed İbrahim Tahiriyan Ferd, ittifak fikrine prensipte karşı olmadıklarını ifade ederken, "Güzel tamam toplanalım da niye siz lider oluyorsunuz abi? Biz 40 senedir ambargo yiyoruz, vize mize zaten hak getire. Siz dün bir bugün iki. Kıdem diye bir şey var" sözleriyle henüz fikir aşamasında olan örgüt içindeki ilk çatışmanın fitilini ateşledi.