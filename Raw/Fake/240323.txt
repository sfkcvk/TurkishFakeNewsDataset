Başbakan Erdoğan'dan Normalleşme Çağrısı: ''Hadi biraz doğum kontrol falan konuşalım ya, eski günlerdeki gibi...'' Uzun bir süredir yüksek frekansta seyreden toplumsal gerilimi düşürmek üzere harekete geçen Başbakan Erdoğan, Türkiye'yi yine eski huzurlu günlerdeki gibi kendi belirlediği gündemler üzerinden tartışmaya davet etti. Bu amaçla geçtiğimiz gün dile getirdiği "Doğum kontrol oyununu bozuyoruz!" açıklamasının şu ana dek ne medyada ne de kamuoyunda hak ettiği ilgiyi göremediğinden yakınan Erdoğan, "Ben bu ülkenin Başbakan'ı olarak taşın altına elimi koyuyorsam sizin de bana yardımcı olmanız lazım. Neticede hepimiz aynı gemideyiz. Hadi şimdi hep birlikte her şeyi bir kenara bırakıp kürtajı, 3 çocuğu falan konuşalım. O açmadıysa başka konu da bulurum ben size... Kadın dernekleri, gençler... kime diyorum ben?" sözleriyle sağduyu çağrısında bulundu. Bağcılar Belediyesi'nce hizmete sokulan 4 yeni minibüs durağının açılış töreninde vatandaşlara seslenen Başbakan Erdoğan, konuşmasına elinde tuttuğu bir dizi gazetenin manşetlerini okuyarak başladı. Oldukça gergin olduğu gözlerden kaçmayan Erdoğan, "Diğerlerine zaten bakmıyorum bile. Direkt, güya milli iradeye saygılı olanlara geçiyorum. Buyrun Yenişafak: Bismillah HSYK'dan girmiş; Star'ı açıyorum: Cengiz İnşaat'ın savunması, kaset maset; Sabah'a bakıyorum: Paralel Yapı. Hepsinde ortak manşet de Kabataş olayı. Peki nerede doğum kontrol oyunu? Yok. Nerede kürtaj, sezaryen? Sıfır. Allah rızası için ufacık bir başlık arıyorum, yok yok yok... Böyle bir şey olabilir mi yahu? Boşuna mı konuştuk biz?" sözleriyle özellikle hükümete yakın medya organlarına yüklendi. Başbakan Erdoğan, sırf ülkedeki gerilim düşsün diye herkesin yolsuzluk, paralel yapı, en olmadı Aziz Yıldırım'ı konuştuğu bir dönemde durduk yere doğum kontrolden bahsetme riskini bile göze aldığının altını çizerek şöyle devam etti:  "İstiyorum ki her şey yine eskisi gibi olsun. Yarınız kürtaj cinayettir desin, öteki yarınız benim bedenim benim kararım falan desin, gençler komik videolar falan çeksin onları paylaşsın, facebook'lar twitter'lar 3 gün 5 gün neyse artık eski hır gür içinde ama huzurlu günlerimize dönelim. Yeniden birbiriyle çok anlaşamayan ama gidecek yeri de olmadığı için mecburen katlanan örnek bir çekirdek aile olalım. Siz de özlemediniz mi o günleri? Şimdi kürtaj diyorum, üstüne yine diziye laf çakıyorum kimsenin haberi yok. Varsa yoksa yolsuzluktur, tape'dir bilmemnedir. Yeter, içimiz şişti yemin ediyorum. Bu milletin mutlu olmaya hakkı yok mu? Başbakan'ının bi demecini günler boyu konuşamayacak mı bu insanlar? Ne zaman bu kadar zalim oldunuz?" Konuşması sık sık alkışlar ve "başlık ver gerelim, gündem ver gülelim" sloganlarıyla kesilen Erdoğan, medyayı da son kez sert bir dille uyardı:  "Ben bunca fedakarlık yapıyorken bütün bir basın ısrarla bunu görmezden gelmeye, adeta baltalama noktasında hareket etmeye çalışıyorsa, kimse kusura bakmasın ben burada bir iyi niyet göremem. İster istemez bir takım paralel bağlantılar ararım. Haa diyorsanız ki kendimizi kaptırdık, işareti anlamadık. O zaman beni iyi takip edip, en son ne dediğime bi bakacaksınız. Bunu bu seferlik affediyorum. Yarın da o manşetlerde üreme konusuyla ilgili bir şeyler görmezsem o zaman biz de bir takım şeyleri oturup yeniden gözden geçireceğiz. Sizin oyununuz varsa, bu milletin de sandıkta bir oyunu olur elbet..." Önümüzdeki günleri tamamen bu konuya ayıracağını ve ülkenin normalleşmesi için gerekli adımların bir an evvel atılmasını bizzat sağlayacağını belirten Başbakan, henüz taslak halindeki haftalık gündem programını da kamuoyuyla paylaştı. Program şöyle: : Kastamonu mitingi ve fes açılımı. "Milli şapkamız" içerikli konuşma... : Menderes'i astılar, Vahdettin iyiydi, Yavuz Sultan Selim'in adını başka nerelere verebiliriz? Bu arada Mursi napıyor acaba ya? Onu da bi soralım... : Latin harfleri bizim kültürümüze ne kadar uygun bunu da tartışmamız lazım. Arapça yağ gibi akıyor, hat sanatı falan süper... : Televizyon günü. Arka Sokaklar'la ilgili bir şeyler olabilir. Yeni dizilerle ilgili kapsamlı rapor istenecek... : Haftasonu tatili Cuma-Cumartesi mi olsa? Pazar avrupalı kiliseye gidiyor diye tatil, bizde neden Cuma olmasın? Buradan yürü... : Ayasofya'dan epeydir bahsetmiyorum. Cami olarak yeniden açıp, altına da Bim, kat otopark ve dünyanın ilk yer altı rezidansı kurulması teklifi... : Kadınlarımız neden Brezilya röflesi yapıyor? Bunu da artık  masaya yatırıp, milli röflemizin çalışmaları için start verelim...