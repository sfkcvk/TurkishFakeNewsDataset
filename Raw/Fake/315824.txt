Dışişleri'nden Rusya'ya Açıklama: ''Kişisel almayın, burası bu ara hep böyle...'' Rusya'nın Türkiye Büyükelçisi Andrey Karlov'un bu akşam saatlerinde Ankara'da uğradığı bir silahlı saldırı sonucu hayatını kaybetmesi tam anlamıyla şok etkisi yaratırken, Dışişleri Bakanlığı iki ülke arasındaki ilişkilerin olumsuz etkilenmemesi için vakit kaybetmeden harekete geçti... Rus Büyükelçi Karlov'un Ankara'da katıldığı bir sergide Çevik Kuvvet polis memuru Mevlüt Mert Altıntaş tarafından vurularak öldürülmesiyle birlikte bütün gözler Rusya - Türkiye ilişkilerine çevrilmiş durumda. Rusya'nın saldırıya nasıl bir tepki vereceği henüz netlik kazanmazken, konuyu Rus muhataplara uygun bir dille izah etmek için Dışişleri Bakanlığı'nda gerçekleştirilen kriz toplantısı ise az önce sona erdi.  Yaklaşık 2.5 saat süren toplantının ardından kısa bir açıklama yapan Bakanlık Müsteşarı Alphan Yücebay, durumun son derece hassas olduğunu belirterek sağduyunun korunması gerektiğine dikkat çekti. "İlk 2 saat, koca Rusya'nın büyükelçisini, hem de böyle bir zamanda başketin göbeğinde nasıl koruyamadığımızı izah edecek uygun bir açıklama aradık." diyen Yücebay, toplantının ayrıntılarını ise şu sözlerle aktardı: "İşte bazı öneriler oldu. FETÖ'den PKK'ya oradan İŞİD'e kadar çeşitli isimler gündeme geldi. Bunların sık sık ülkemizi hedef aldıklarını söyleyelim, bu polisin hangsinden olduğunu tespit etmek üzere olduğumuzu anlatalım dedik. Koca darbe girişimi oldu kimsenin ruhu duymadı onu anlatalım diyenler oldu. Diyanet'ten bir heyet yollayalım, şehitliğin dinimizdeki yerini ve önemini anlatsın diyenler oldu. İşte milli birlik, kararlılıkla mücadele falan ama sonuçta elin adamı 'tamam da siz nasıl önlem aldınız?' derse ne yanıt vereceğimiz hep havada kaldı. Tam o sırada bir arkadaş 'Amaan başlarım lan! Daha geçen gün kaç askerimizi toprağa verdik. Bizim kendimize hayrımız yok. Onlar da bunu bilip adam gibi koruma verselermiş büyükelçilerine!' şeklinde isyan edince o an ışık yandı..." Toplantının bundan sonrasında Rusya'ya ''Yaa bizim durumlar bu ara hep böyle. Önüne geçemiyoruz. Bu sefer de size denk gelmiş. Peru Büyükelçisi de olabilirdi. Talihsizlik yani. Kişisel almayın.'' şeklinde bir açıklama yapma fikrinin oy birliği ile kabul edildiğini berlirten bakanlık müsteşarı, ilgili açıklamanın Türkiye'de son 1 yılda gerçekleşen 22 büyük terör eylemi ve hayatını kaybeden yaklaşık 400 kişinin isimlerini içeren bir dosya ile birlikte en kısa zamanda Rus tarafına iletileceğini de sözlerine ekledi.