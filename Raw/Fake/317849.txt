ABD-Meksika Geriliminden de Eksik Kalmak İstemeyen Türkiye, Örülecek Duvar İnşaatına Talip Oldu... ABD Başkanı Donald Trump’ın göreve başlamasının ardından seçim vaatleri arasında yer alan Meksika sınırına duvar inşasının başlaması için emir vermesi iki ülke arasında gerilime neden olurken, yaşanan gerginlikten uzak kalmak istemeyen Türkiye, duvarın inşasına talip olduğunu duyurdu. Konuyla ilgili olarak Dışişleri Bakanlığı’ndan yapılan açıklamada, Türkiye’nin inşaat sektörü, özellikle de duvar örme konusunda tecrübeli olduğu, hali hazırda 911 kilometrelik Suriye sınırının üçte birine örülen duvarın da bu konuda iyi bir referans olarak gösterilebileceği belirtildi. Hem bu nedenden, hem de Amerika ve Meksika arasında baş gösteren krize bir şekilde dahil olabilmesi için bu işin Türkiye’ye verilmesi gerektiği belirtilen açıklamada, konunun kesinlikle para olmadığının da altı çizildi.  İsmini vermek istemeyen üst düzey bir Bakanlık yetkilisi, özellikle Trump’ın Meksika sınırına inşa edilecek duvarın 10-12 milyar dolar arasındaki maliyetinin de Meksika tarafından karşılanacağını belirtmiş olması, buna karşılık Meksika Devlet Başkanı Enrique Peña’nın da ''kesinlikle biz ödemeyeceğiz'' demesinin tarihi bir fırsat olduğunu vurguladı. “Ortadoğu'daki gerilimlerden hepimiz sıkıldık. Dön dolaş aynı şeyler, zaten dikkat ederseniz pek bir yere de varamıyoruz." diyen Dışişleri yetkilisi, "Amerika kıtasındaki krizden bizim de etkilenmemiz için bu duvar işini muhakkak almalıyız. Ardından 'bunun parasını hanginizden alacağız?' diyerek her iki tarafla da papaz olabiliriz” sözleriyle Türkiye'nin duvar örme yanında, krizi daha da büyütme ve sonunda taraf olan herkesle karşı karşıya gelme konusunda da ciddi bir bilgi birikimine sahip olduğuna dikkat çekti. Öte yandan ABD’den Türkiye’nin bu teklifine olumlu yanıt gelmesi halinde izlenecek yol haritası üzerinde de çalışmalara başlandı. İhalenin alınması durumunda yüklenici firma olarak Cengizler İnşaat’ın adının geçtiği ve bu şirkete her zamanki gibi inşaat maliyetinin 10 katına denk gelen bir miktarda devlet garantisi verileceği de gelen ilk bilgiler arasında.