TİB: ''Twitter davasında iç hukuk yolları tükendiği için hakkımızı AİHM'de arayacağız...'' Twitter’a erişim engelini ifade özgürlüğünün ihlali olarak değerlendiren ve yasağın kaldırılması için karar veren Anayasa Mahkemesi, Telekomünikasyon İletişim Başkanlığı(TİB)'nı harekete geçirdi. Twitter'ı kapatmak adına Türkiye sınırları içerisinde giriştikleri hukuk mücadelesinde tüm yolların tükendiğini ifade eden TİB Genel Müdürü Lütfullah Sağdoğan yaptığı açıklamada, "Her ne kadar şu an prensip olarak yürütme organları Anayasa Mahkemesi'nin kararlarını uygulamasa da, biz yine de AİHM'ye giderek gerekli başvuruları yapacağız. Kimse unutmasın, hukuk bir gün herkese lazım olacak" ifadelerine yer verdi. Türkiye'ye internet sağlayan dev tesisin önünde kamuoyuna önemli açıklamalarda bulunan Lütfullah Sağdoğan, "Ulan şeytan diyor ki şalteri kapa, kimseye internet minternet verme ama işte arada diyanet.gov.tr falan da kaynayacak... Bizde Allah korkusu var..." sözleriyle, kurum olarak sabırlarının daha fazla zorlanmaması gerektiğini ifade etti. Ülkede mahkeme kararını dinlemedikleri için eleştirilen ender kurumlardan biri olduklarını da kaydeden Genel Müdür Sağdoğan, daha sonra şöyle devam etti: "Ya mahkeme kararını dinlememek ne zamandan beri suç bu ülkede? Birileri bize yukarıdan emir verecek 'kapatacaksınız' diye, ben de bunu mahkeme kararı var diye açıcam he mi? Yok yaaa... Allah muhafaza Twitter'ı açarsam bizzat Efkat Ala'nın gelip, beni evimden alma ihtimali var mı? Var.. Ben insan değil miyim? Hamdolsun öyleyim.. O zaman benim hakkım ne olacak? Gördüğünüz gibi burada bariz bir insan hakkı ihlali var ve kurum olarak biz de sonuna kadar bunun peşine düşücez... Kimsenin kuşkusu olmasın.. " Twitter'ı açmaları yönündeki haberin kendilerine ulaştığında oldukça şaşırdıklarını da sözlerine ekleyen Lütfullah Sağdoğan, Başbakan'ın arzusu dışında karar alabilen herhangi bir kurumun varlığını manidar bulduklarını belirtti. "Neymiş, 2-3 kişi başvurmuş da Anayasa Mahkemesine, sonra da bu karar çıkmışmış.. Yok yaa, birilerinin keyfine site mi açalım şimdi" şeklinde sözlerine devam eden başarılı genel müdür, daha sonra "Madem öyle, o zaman ben de kendi paşa gönlüme göre istediğim siteyi kapatırım. Hadi bakalım" diyerek TİB'in ana bilgisayarının başına geçti. Basın mensuplarının yardımıyla yapılan kura çekiminde, mynet'in okey sayfasını kapatmaya karar veren Lütfullah Sağdoğan, "Buyrun, sırf bir kişinin keyfine, binlerce emekli şimdi dal gibi ortada kalacak" dedi ve törenle sayfanın erişimini engelledi. Türkiye'deki gelişmeler bu yönde olurken, Avrupa İnsan Hakları Mahkemesi ise olaylara temkinli yaklaşıyor. TİB'den gelen açıklamaların ardından kısa bir değerlendirmede bulunan AİHM Genel Sekreteri Ojan Bloogthorn, "Yani tabi şimdi Twitter'ın kapalı kalmasını istemek de aslında bir yanıyla insan hakkı gibi geliyor... Lan var ya, bizim de kafayı iyice karıştırdınız ha. Şu mahkeme açıldığı günden beri sırf Türkiye'ye çalıştı, allak bullak olduk Allah kahretmesin" şeklindeki sözleriyle, kurum olarak yıprandıklarını dile getirdi.