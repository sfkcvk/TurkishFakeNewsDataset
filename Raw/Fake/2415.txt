Sanat, Spor ve Siyaset Dünyasının Tanınmış İsimleri Buluştu Epeydir bir araya gelebilecekleri herhangi bir organizasyon bulamayan, sanat, spor ve siyaset dünyasının tanınmış isimleri dün saat 16:00 sularında Taksim'deki Burger King önünde buluştular. Aralarında Halil Ergün, Seda Sayan, Metin Şentürk, Yılmaz Vural, Nihat Doğan, Yaşar Nuri Öztürk, Kemal Kılıçdaroğlu, Sabri Sarıoğlu, Tansu Çiller ve Ersin Özbükey gibi bir çok tanınmış ismin bulunduğu grup önce hep birlikte bir kafede tabu oynadı, ardından da Karaoke Bar'da doyasıya eğlendi.
 
 
 Kameralara grup adına kısa bir açıklamada bulunan Ersin Özbükey, bugüne kadar sanat, spor ve siyaset dünyasının tanınmış yüzleri olarak hep düğünlerde ve cenazelerde buluştuklarını, düğünlerde gürültüden, cenazelerde ise hüzünlü atmosferden dolayı maalesef doğru düzgün iki lafın belini kıramadıklarını ve bu sebeple böyle bir buluşma gerçekleştirdiklerini belirtti. Kıvanç Tatlıtuğ'un da aralarına katılacağını, ancak arayıp "Ben biraz gecikeceğim abi, siz hiç beklemeyin. Direk kafeye gelirim ben." dediğini de sözlerine ekleyen Özbükey "Klasik bizim Kıvanç işte yaa" diyerek, arkadaşına takıldı. 
 
 
 Buluşma boyunca grubun oldukça neşeli olduğu gözlemlenirken, Metin Şentürk'ün "Ben aranızda bir problem göremiyorum." şeklinde yaptığı şakalar dahi Seda Sayan ve Nihat Doğan arasındaki buzları eritmeye yetmedi. Gece boyunca birbirleriyle konuşmayan ikilinin, tabuda da ayrı takımlarda yer almaları gözlerden kaçmadı.
 
 
 Grubun hep beraber İstiklal Caddesi'nde yürüdüğü sırada Halil Ergün'ün aniden fenalaşması korkulu dakikaların yaşanmasına neden oldu. Kalp krizi geçirdiği anlaşılan ünlü oyuncunun "merak edilecek bir şey yok abi, günlük rutin kriz bu" şeklindeki açıklaması yüreklere su serpti. Bir ara tramvayın arkasına asılan Sabri Sarıoğlu ise sempatik hareketleriyle herkesi kahkahaya boğdu.
 
 
 Gecenin ilerleyen saatlerinde bardan çıkan Teoman'ın da katıldığı buluşmadan hayli memnun kalan grup bunu sık sık tekrarlamak, arayı uzatmamak konusunda anlaştılar. İkincisine iş dünyasından da tanınmış isimlerin katılması konusunda mutabakata varılan buluşma sonunda bundan sonraki buluşmalarda daha hızlı organize olabilmek için, elden ele dolaştırılan ve herkesin e-mail adreslerini yazdığı kağıt eve gidince "yahoogroups" kurması amacıyla Yaşar Nuri Öztürk'e teslim edildi. Gecenin sonunda hep beraber ıslak hamburger yiyen grup, son olarak taksiye beş kişi binebilmek için taksicileri ikna etmeye çalışırken görüldü.