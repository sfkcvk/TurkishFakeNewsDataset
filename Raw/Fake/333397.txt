Çalışma Bakanı'ndan Asgari Ücret Açıklaması: ''Hem çok para başa bela zaten. Haberlerde görüyoruz işte...'' Çalışma ve Sosyal Güvenlik Bakanı Jülide Sarıeroğlu, Asgari Ücret Tespit Komisyonu'nun ilk toplantısında açıklamalarda bulundu. Şu an için net 1404 TL olan asgari ücretin hiç de fena bir meblağ olmadığına işaret eden Sarıeroğlu, "Ben size bir şey diyim mi, fazla para da başa bela zaten. Haberlerde izliyoruz, insanların başına ne işler açılıyor" sözleriyle önemli olanın kafa rahatlığı ve huzur olduğunu ifade etti.  Asgari Ücret Tespit Komisyonu'nun ilk toplantısında işçi ve işveren temsilcileriyle bir araya gelen Çalışma ve Sosyal Güvenlik Bakanı Jülide Sarıeroğlu, önümüzdeki dönem için yapılacak asgari ücret düzenlemesi hakkında ipuçları verdi. Türkiye'nin ekonomik olarak dikkatli olması gereken bir dönemden geçtiğine dikkat çeken Bakan Sarıeroğlu, "Buna rağmen asgari ücreti biz yine artırırız artırmasına ama yani huzur olmadıktan sonra 3.000 lira olsa ne olur 30.000 lira olsa ne olur? Haberlerde görüyoruz işte, adam milyar dolarla oynuyor ama mutlu değil. Gurbet ellerde mahkemelerde tahta başında elinde kalem sürünüyor, çoluğu çocuğu burada perişan..." ifadelerine yer verdi. Önemli olanın en başta sağlık, sonra da kafa rahatlığı ve iç huzuru olduğunu belirten Sarıeroğlu, şöyle devam etti: "Bunlardan ilkine Sağlık Bakanlığımız bakıyor, ikincisi de daha çok Diyanet İşleri Başkanlığı'nın alanına giriyor. O yüzden bu konularda benim yorum yapmam çok da doğru olmaz ama şu kadarını söyleyebilirim ki bunlar öyle parayla pulla satın alınabilecek şeyler değil arkadaşlar. Toplantıda da özellikle değerli işçi temsilcilerine bu konuyu hatırlattım. Bizim artık bu kapitalist düzenin dayattığı para = mutluluk formülüne teslim olmamamız lazım. En canlı örneği de nitekim gözümüzün önünde yaşanıyor. Yazık bak onca servete rağmen huzuru yok adamcağızın. Böyle mi olsun yani bizim işçimizin sonu da? Hapislere mi düşsün, yuvası mı dağılsın? Bunu mu istiyoruz biz gerçekten?" Sarıeroğlu'nun ardından söz alan Türkiye İşveren Sendikaları Konfederasyonu(TİSK) temsilcisi de Bakan Hanım'ın çok doğru bir noktaya temas ettiğine dikkat çekti. "Atalarımızın da dediği gibi 'Büyük başın büyük derdi olur'. İşverenler olarak bunu en iyi bilen kesimlerin arasında yer alıyoruz." diyen TİSK temsilcisi, çalışmalarına önümüzdeki günlerde devam edecek komisyonda asgari ücretliler için en az baş ağrıtacak ve evdeki huzuru etkilemeyecek bir rakam üzerinde uzlaşma sağlayacaklarından emin olduğunu da sözlerine ekledi.