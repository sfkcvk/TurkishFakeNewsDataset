Memleketten Gönderilen Kelle, Buzdolabındaki 3. Gününü de Geride Bıraktı. Gerginlik Sürüyor... Geçtiğimiz yaz dünya evine giren Meltem – Onur Emeker çifti, birlikte geçirdikleri ilk Kurban Bayramı'nın ardından memleketten gönderilen kelle krizini aşmaya çalışıyor. Bayramı Onur Emeker(29)'in memleketi olan Adana'da geçiren genç çiftin, geçtiğimiz pazar günü İstanbul Ataköy'deki evlerine döndüğü bildirilirken, kesilen hayvanın önemli bir bölümü ile birlikte yanlarına verilen kelle, Meltem Emeker(28) tarafından evde istenmeyen organ ilan edildi. Buzdolabında 3. gününü dolduran ütülmüş koyun kellesi ile ilgili olarak basına yaptığı açıklamada “Ben buzluğu her açtığımda dili dışarıda, gözleri pörtlemiş bir kafa görmek zorunda mıyım? Sıradan bir buzdolabı da değil üstelik, bugün yenisi 7000  TL o aletin!” ifadelerini kullanan Meltem Emeker, psikolojisinin zarar gördüğünü ve geceleri sürekli kabuslarla uyandığını da sözlerine ekledi.  Kelle orada durduğu sürece değil buzdolabının, mutfağın kapısına bile yaklaşmayacağını net bir biçimde ifade eden Meltem Emeker, "Valla Onur kendi bilir. Akşam yemeğini Burger King, McDonald's, Kebapçı Salih Usta üçgeninde sürdürmek istiyorsa buyursun. Yalnız şu kadar söylim, bu ambargo mutfakta başlar evin diğer odalarına kadar gider. Bilmem anlatabiliyor muyum?" sözleriyle eşine gözdağı verdi. Eşinin itirazlarına karşılık buzlukta duran şeyin, memleketten getirdikleri diğer etler gibi altı üstü bir organ olduğunun altını çizen Onur Emeker ise, konunun bu kadar büyütülmesine hala bir anlam veremediğini belirtti. “Yani tamam, orada hayvancağızın yüzü gözü göründüğü için ilk bakışta bir ürperti verebiliyor insana ama neticede ölü olduğunu bildikten sonra çok da mesele edilecek bir durum yok bence. Öyle uslu uslu yatıyor buzlukta, kimseye bir zararı olmadan...” diyen  Emeker, eşinin buzluktaki ayak, dalak, yürek ve diğer organlara ses çıkarmayıp bir tek kelleye takılmasını da ayrıca manidar bulduğunu ifade etti. Onur Emeker'in açıklamalarına “Allah kahretmesin! Ayak da mı var o buzlukta?!” sözleriyle yanıt veren Meltem Emeker 5 dakika kadar ağlama krizine girerken, kollarına giren basın mensuplarının yardımıyla toplantının yapıldığı salonu terkederek kendisini banyoya kilitledi.  Ağlama seslerinin kesilmesinin ardından basın toplantısına kaldığı yerden tek başına devam eden Onur Emeker, “Yaa bırakın allanızıseverseniz, ne anlarmış o? Etin en güzel yeri kelleden çıkar bi kere. Onu böyle güzelce haşlayıp limonu, sarımsağı bi de sirkeyi dayıycan. Az biraz da karabiberle...” şeklinde açıklamalarda bulunurken, sözleri banyodan gelen haykırışla kesildi: “Bak hala ne anlatıyor ya?! Allah belanı versin senin adam! Zeynepler Yunan adalarına gittiler, damla sakızı likörü getirdiler; Gizemler Bozcaada'daydı, kabak çiçeği dolmasıyla döndüler...Biz ne yaptık?? BİZ NE YAPTIK??” Her ikisi de bankacı olan genç çiftin buzluğundaki kelle geriliminde 3. gün geride kalırken, tarafların geri adım atmaya yanaşmamaları üzerine ara çözüm formülleri de gündeme gelmeye başladı. Kellenin yemek haline gelene kadar kapıcının buzdolabında saklanması önerisi şu ana kadar ortaya atılan fikirler içinde en fazla öne çıkanı, ancak Onur Emeker'in "Adama çok ayıp olur. Kelle bi kere verildi mi geri istenmez artık" itirazları bu formülün de hayata geçirilmesini zorlaştırıyor. Haber yayına hazırlandığı sırada Emeker çiftinin evindeki gerginlik sürerken, Meltem Emeker tarafından ortaya atılan "kellenin gözlerini hareket ettirdiği" iddiası ise henüz bağımsız kaynaklar tarafından doğrulanmış değil.