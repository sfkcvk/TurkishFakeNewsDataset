Meral Akşener'in Konuşturulmaması Nedeniyle de Mağdur Olan Hükümet, Niğde Valiliği'ne Nota Verdi... Referandum çalışmaları için Avrupa'ya giden hükümet yetkililerinin yaşadığı sıkıntıların ardından sık sık ifade özgürlüğüne ve demokrasiye vurgu yapan hükümet, bu kez Niğde'den gelen haberle sarsıldı. Meral Akşener'in konuşma yapacağı toplantının yasaklandığı haberini yeni aldıklarını belirten hükümet sözcüsü kararın demokrasi açısından tam bir yüz karası olarak nitelendirirken, İçişleri Bakanlığı da Niğde Valiliği'ne nota verdi.  Sıcak gelişmeyle ilgili olarak bu akşam bir basın toplantısı düzenleyen hükümet sözcüsü Numan Kurtulmuş, "Avrupalılar'ın demokrasi ve özgürlük konusunda ne kadar iki yüzlü olduğunu zaten biliyorduk ancak demokrasinin beşiği olan Anadolu'nun bağrında böyle bir uygulamaya yeltenilmiş olması kabul edilemez. Ne demek bizim bir siyasetçimizi konuşturmamak ya? Bu mu sizin demokrasi anlayışınız? Yazıklar olsun..." ifadelerine yer verdi.  Hükümet olarak ifade özgürlüğü ve demokrasinin en hassas oldukları konular olduğunu belirten Kurtulmuş, şöyle devam etti:  "İster Avrupa'nın göbeği olsun, ister bizim ülkemizde olsun bu tarz yasakçı uygulamaların hepsini biz kendimize karşı yapılmış gibi kabul ediyoruz arkadaşlar. O düşünceyle tepkimizi veriyoruz. Bu valimizin de sayın Akşener'e getirdiği yasak Meral Hanım'a değil aslında bize getirilmiştir. Direkt olarak bizi mağdur etmiştir. Buradan ülkemizde ya da dünyanın herhangi bir yerinde benzer uygulamaları düşünenlere de sesleniyorum. Yapmayın demiyoruz yapın ama bize mutlaka haber verin ki mazlumların sesi olup tepkimizi ortaya koyabilelim..." Bir soru üzerine şu an Niğde'ye karşı bir ekonomik yaptırımın gündemde olmadığını belirten Kurtulmuş, "ancak siyasi sonuçları elbette olacaktır, öyle kolay değil bu işler" sözleriyle de yaptırım sinyalleri verdi. Hükümet sözcüsünün basın toplatısıyla ayın saatlerde harekete geçen İçişleri Bakanlığı ise Niğde Valiliği'ni nota vererek kınarken, resmi özür dilenene kadar Niğde'li herhangi bir kamu görevlisinin Ankara'da miting düzenlemesine müsade edilmeyeceği de net bir şekilde ifade edildi.  Akşener'in konuşturulmamasının hükümete karşı yapılmış antidemokratik bir uygulama olduğunu haber alan vatandaşların tepkisi ise sert oldu. İstanbul Bağcılar'da Niğdeliler Dayanışma Derneği önünde toplanan AK Parti gençlik kolları üyesi bir grup, sloganlar atarak binanın önüne siyah çelenk bıraktı. Grup, protesto amacıyla yanlarında getirdikleri Niğde Gazozu'nu yere döktükten sonra olaysız bir şekilde dağıldı. Akşam saatlerinde katıldığı bir toplantıda konuşma yapan Cumhurbaşkanı Erdoğan da yaşanan krize değindi. "Bunlar, demokrasiden zerre kadar nasibini alamayanlardır" diyen Erdoğan, Akşener'in konuşturulmamasına tepki vermeyen AB ve BM'yi de iki yüzlülükle suçladı. Parlementer sistemde yöneticiler ne kadar iyi niyetli olursa olsun yerel yönetimlerde bu tarz durumların ortaya çıkabildiğini de belirten Erdoğan, bunun da bir kez daha başkanlık sisteminin gerekliliğini ortaya koyduğunu sözlerine ekledi.