Hekime Karşı Şiddette Yeni Dönem: Doktor Darp Etmek İsteyen Hasta Yakınları İçin Randevulu Sistem Geliyor... Hastanelerde sağlık personellerine yönelik artan şiddet eylemleri sonunda Sağlık Bakanlığı'nı harekete geçirdi. Vatandaşların darp isteklerine mevcut sistemde yanıt verilememesi ve hasta yakınlarının gelişigüzel bir şekilde hastanelerde olay çıkarması üzerine çözüm arayışına giren bakanlık, randevulu sisteme geçerek yaşanabilecek mağduriyetlerin önüne geçmeyi planlıyor. Hayata geçirilecek yeni uygulama ile ilgili olarak kamuoyuna ilk açıklamaları yapan Sağlık Bakanlığı Müsteşarı Atalay Eren, bundan böyle hasta yakınlarının telefon veya internet üzerinden alacakları randevu sayesinde hiç sıra beklemeden ve istedikleri saatte sağlık personellerine girişebileceklerini ifade etti. Mevcut sistemde hem hasta yakınlarının istedikleri gibi organize olamadığını, hem de sağlık personellerinin "Ne zaman dayak yiyeceğiz" stresiyle işlerine güçlerine konsantre olamadığını belirten Eren, ayrıca yeteri kadar kalabalık oluşturamayan ailelere adam tahsis edileceğinin de müjdesini verdi. Bakanlık Müsteşarı, doktor bulunmayan sağlık merkezlerinde hastabakıcı, hemşire ve sağlık memuru gibi personele de dayak yeme yetkisi veren düzenleme için çalışma içinde bulunduklarını belirterek "O konuda öncelikle bazı altyapı çalışmalarının tamamlanması gerekiyor." dedi ve konu hakkındaki açıklamalarını şu şekilde sürdürdü: "Misal, bu arkadaşlarımıza da birer tane sahte diploma, beyaz önlük ve boyunlarına asacakları steteskop temin ederek hasta yakınlarına en azından doktor dövüyormuş hissi yaşatmamız lazım. Bu da şimdilik bakanlığın bütçesine ciddi bir yük demek. Onun dışında yine ilerleyen yıllar için düşündüğümüz 'Tandem Uygulaması' ile her hasta için iki doktor ayırmak gibi bir planımız var. Burda da doktorlarımızdan bir tanesi hasta ile ilgilenirken, diğeri o süre içerisinde hasta yakınlarından dayağını yiyecek. Yoruldukça da yer değiştirecekler. Böylece hem zaman kaybının önüne geçilecek hem de doktorlarımızın sırtındaki iş yükü ve sopa sayısı azalacak. Ancak bu tabii ki bu daha uzun vadeli bir proje. Şu an o kadar doktorumuz yok. Onu bulabilsek, ben döverim ehehe..." Mesai saati dışında dayak yiyen doktorlarla ilgili bir soruyu da yanıtlayan Eren, "Tam gün yasasına göre bir doktor hem hastanede, hem dışarda dayak yiyemez. Yani hobi olarak ya da ne biliym zevk için falan isterse yer tabii ama doktor kimliğiyle, profesyonel olarak yiyemez. Tıbbi bir meseleyle ilgili hasta yakınlarından kendi özel muaynehanesinde ya da ne bileyim sokakta falan dayak yemek isteyen varsa önce çalıştığı kurumdan istifa etmesi gerekir" diyerek, Bakanlığın bu konuda taviz veremeyeceğini vurguladı. Açıklamalarının ardından basın mensuplarının önünde randevulu sistemi uygulamalı olarak gösteren Atalay Eren, cep telefonundan yaptığı başvuru ile Göztepe Devlet Hastanesi'nden Kardiyoloji Uzmanı Dr. Levent Özerten için randevu aldı. Sadece 2 dakika içerisinde, istediği doktordan randevu aldığını kaydeden Atalay Eren, "Eskiden olsa o doktoru yerinde yakayacaktınız da, dövmek isteyen diğer hasta yakınlarından fırsat bulacaktınız... Ölme eşşeğim ölme..." sözleriyle, yeni uygulamanın kolaylıklarını gözler önüne serdi. Sağlık Bakanlığı'nın yeni uygulaması ile ilgili olarak ilk tepki ise Tabipler Odası'ndan geldi. Oda tarafından yapılan yazılı açıklamada, randevulu sistemin doktorların stresini azaltacağına ancak esas problemin doktor sayısının yetersizliği olduğuna dikkat çekildi. "Bugün ülkemizde bir doktor günde 50-60 hastaya bakmak durumunda. Bu yuvarlak hesap 300 civarında hasta yakınına denk geliyor. Bu yakınlardan her biri, 1 dakika boyunca doktor dövse 5 saat eder. Kaldı ki 1 dakikada o adam nasıl hırsını alsın? Bir hasta yakını biraz uzun girişecek olsa diğerlerine sıra gelmiyor. Dayak ertesi güne sarkıyor ama o da aynı tadı vermiyor işte." şeklinde ifadelere yer verilen açıklamada, mevcut uygulamadan birçok hasta yakınının sadece küfrederek muayaneyi terketmek zorunda kaldığı dile getirildi.