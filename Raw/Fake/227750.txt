''Kızlı Erkekli Öğrenci Evleri'' Uyarısının Ardından Başbakan Erdoğan'dan Yeni Duyuru: ''Tüm ülkenin çevresini mantolamak için aidat toplanacak...'' Bir süredir ülkedeki gürültü seviyesi, sınır kapılarının giriş çıkışlarda sürekli olarak açık bırakılması ve bazı dairelerde öğrencilerin kızlı-erkekli kalması konusunda şikayetlerini dile getiren Başbakan Recep Tayyip Erdoğan, bu sabah Başbakanlık panosuna astığı duyuruyla da ısı yalıtımı konusuna dikkat çekti. ''Yakıt giderlerlerimizin düşürülmesi amacıyla 31.12.2013 tarihine kadar ülkenin dış cephesine mantolama yapılacağından, her bir vatandaşımızdan 20'şer lira aidat toplanacaktır.'' şeklindeki duyuru ile geçmiş döneme ait adiat borçlarının da en kısa zamanda ödenmesini isteyen Erdoğan, ayrıca önümüzdeki pazar günü kendi dairesinde yapılacak toplantıya bütün ülke sakinlerinin katılması konusunda hassasiyet gösterilmesini rica etti. Başbakanlık Binası'nın önünde bir yandan bahçeyi sulayan Erdoğan, bir yandan da yapılacak olan mantolama çalışması ile ilgili olarak kamuoyunu aydınlattı. "Allah aşkına şu bahçenin haline bakın ya. Otlar benim boyuma gelmiş nerdeyse. Güya Hüseyin efendi her gün biçecekti burayı. Evladım siz de basmayın oraya, daha yeni beton döktük" diyerek basın mensuplarına seslenen Erdoğan, yönetime seçildiği günden bu yana düzen ve intizamın sağlanması konusunda azami gayreti göstermesine rağmen kimi ülke sakinlerinin kafasına göre iş yapmaya devam ettiğine dikkat çekti. Yönetim olarak muhafazakar, demokrat, yerine göre liberal, yerine göre sert, bazı açılardan modern gibi ancak sonuçta akşam saat 10 dedi mi uyuyan bir anlayışı benimsediklerini, ülkede yaşayan herkesin de kendisine bu çerçevede çeki düzen vermesi gerektiğini hatırlatan Başbakan Erdoğan, "Öncelikle ev sahiplerinin şunu bir kafasına sokması lazım ki burası bir aile ülkesi. 'Nasılsa daire benim, öyle bekara, öğrenciye, ipsize sapsıza kafama göre ev kiralarım, parama bakarım' gibi bir anlayışı biz kabul edemeyiz. Sonra saat 10'dan sonra müzik açayım, eşimi dostumu eve doldurayım... Nereye dolduruyorsun? Sen kimsin? Kimsin sen yaa? Yoook hiç kusura bakmayın, bu kardeşiniz böyle şeylere müsamaha göstermez" sözleriyle ülkenin sahipsiz olmadığını bir kez daha vurguladı.  Erdoğan, daha kış gelmeden önce kapıya astığı uyarıların da dikkate alınmadığını belirtirken "50 kere dedik ki şu ülkeye girip çıkarken dış kapıyı açık bırakmayın, sonra ülkenin içi buz gibi oluyor. Bu millet ne kadar meraklı doğalgaz parası ödemeye. Kimse kusura bakmasın, mecburen biz bu mantolama işini yapıcaz..." ifadelerini kullandı. Bu noktadan sonra aidatlara kimsenin itiraz etme hakkı olmadığının altını çizen Başbakan Erdoğan, şöyle devam etti: "İnşallah bugün Suriye sınırına da duvarımızı en güzel şekilde inşa ediyoruz. Oradan o duvarı alıp yukarı doğru Kars'a çıkartıcaz. Böylece ülkenin güney doğu ve doğu kesmi mantolamaya tam olarak elverişli hale gelecek... Bakınız, 90 yıllık dönemde bu ülkeye 1 metre mantolama yapılmamış, şu an biz buna başladık. Ayrıca Gürcistan sınırının o taraflara büyük bir su deposu kurmak için girişimlerimiz de sürüyor. Onu da hallettik mi hayırlısıyla, önümüzdeki yaz Türkiye'de su kesintisi diye bir dert artık kalmayacak...." Yönetime geldiği günden bu yana düzenli olarak uyarmasına rağmen halen mutfak tarafındaki balkonu kapatıp il sınırlarına dahil ettiren şehirler olduğundan da dert yanan Erdoğan, isim vermeden bu illere de sert çıktı. "Dikkat edin bunlar hep CHP'li belediyelerin şehirleridir. Dışarıdan bakıyorsun ülkenin her bir köşesi farklı bir manzara sergiliyor. Böyle bir şey olabilir mi? Kime sordun, kimden musade aldın? Biz gerekirse o balkonları da yıktırmasını biliriz..." ifadelerini kullanan Recep Tayyip Erdoğan, son olarak "Hooop! HOOP! diplomatik! Bak gene ülkenin önüne park ediyor... Biz oraya kocaman tabela astık yalnızca ülke araçlarına aittir diye... HOOOP!" derken, elindeki hortumla birlikte araca doğru yönelerek gözlerden kayboldu.