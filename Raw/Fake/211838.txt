Muhteşem Yüzyıl'a Dönmemekte Direnen Meryem Uzerli: ''Haftada 120 dakika sakal öpmek ne demek biliyor musunuz?'' Türkiye’nin en sevilen dizilerinden Muhteşem Yüzyıl’daki Hürrem karakteriyle büyük beğeni toplayan Meryem Uzerli, çekimler sürerken Almanya'ya giderek geri dönmemesi hakkında çarpıcı açıklamalarda bulundu. Kameramanından ışıkçısına tüm dizi çalışanlarını olumsuz etkileyen yoğun çalışma temposunun kendisinin özel durumu nedeniyle daha da katlanılmaz hale geldiğini belirten ünlü oyuncu, günde 18 saate varan setlerde sürekli olarak koca bir öbek sakalla öpüşmekten dolayı hem fiziksel hem de psikolojik olarak yıprandığını söyledi. Aldığı ücretle ilgili çıkan dedikodulara da “Haftada 30 Bin için koyun gibi bi şeye suratınızı daldırıyorsunuz, heveslisi varsa buyursun gelsin. Para için o kadar sakal öpülmez, o işe ayrıca gönül vermek lazım” diyen Uzerli, dönmemek için direnmeye devam ediyor. Muhteşem Yüzyıl çekimlerini aniden terk edişiyle beraber magazin gündemine bomba gibi düşen Meryem Uzerli, Almanya’da düzenlediği basın toplantısıyla yaşananlara ilişkin çarpıcı açıklamalarda bulundu. Gidiş kararında iddia edildiğinin aksine işin maddi boyutunun önemli bir rol oynamadığını belirterek sözlerine başlayan Uzerli, temel sorununun Halit Ergenç’in üç sezondur sürekli uzamakta olan sakalları olduğunu kaydetti. “Bakın son sezon dudağa bile ulaşabilmiş değilim, alenen sakal bıyık öpüp duruyorum. Batıyor arkadaş yani. Tamam güzel para kazanıyorum ama  yarısını cilt sağlığım için tekrar harcamak zorunda kaldıktan sonra ne manası var. Parası batsın...” diyen ünlü oyuncu sette yaşananlarla ilgili olarak da önemli bilgiler verdi. “İşin bir de sizlere yansımayan kamera arkası var arkadaşlar. 18 saat sette kaldığımız oluyor, 3 öğün yemek demek. Bunun cacığı var, çorbası var. İlk bölümlerde sefere çıkarken yüzük hediye eden adam, yaklaşık 2 sezondur veda öpücüğünde kah salatalık parçası, kah irice bir şehriye bırakıp gidiyor ardında…” sözleriyle zaman zaman çok zor şartlarda çekim yaptıklarını belirten Uzerli, bu duruma artık daha fazla dayanamadığını ekledi. Son olarak “Bir ara ‘Bizim ecdadımız bu değil’ tartışmaları çıkınca çok umutlanmıştım. ‘Osmanlı’da öyle dilli milli öpüşme olmazdı’ diyenlere hep destek verdim ama nafile. Yani koca padişahsın eteğini, elini falan öpelim işte, bu dudak ısrarı niye? Hayır kendi çorbasından kıl çıksa aşçıbaşının kellesini vurdurtacak tıynette adamlar bunlar, en çok o koyuyo insana” diyen ünlü yıldız, dönüp dönmeyeceğine ilişkin gelen sorularıysa temkinli bir biçimde yanıtladı: “Valla şu an tavrım açıkçası dönmemekten yana ne yalan söyliyim, en azından cildim bi dinlensin. Ama tabi sözleşmesiydi tazminatıydı o işlere bir bakıcaz… Ya o değil de şöyle Cumhuriyet döneminde geçen, insanların kravatsız, traşsız Beyoğlu’na çıkamadıkları, daha sakalsız bi dizi olursa yine siz arayın beni, o şahane olur bak”