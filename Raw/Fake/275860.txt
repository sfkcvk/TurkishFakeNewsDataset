‘Hangi Ülkenin Vatandaşısın?’ Testinde Çek Cumhuriyeti Çıkan Onur Bilgin Çabuk Havaya Girdi: ''Şimdi tabii bizim oraların birası bi başkadır...'' İnternet’te rastladığı “Ruhun hangi ülkeye ait?” konulu testte sonuç Çek Cumhuriyeti çıkan Onur Bilgin’in anlamsız gururu çevresindekileri şaşırtmaya devam ediyor. Sonucu, sosyal medya hesaplarından “Ben biliyordum abi. Prag’da doğacak adamdım da işte bir yanlışlık olmuş” ifadeleriyle paylaşan Bilgin, başta kızlar, bira, mimari ve Kafka olmak üzere Çek Cumhuriyeti’yle ilgili ne varsa kısa sürede sahiplenerek yeni kimliğine hızlı bir giriş yaptı. Bugüne dek Edirne’nin ötesine geçmişliği bulunmayan ve Çek Cumhuriyeti’yle ilgili bilgisi Prag ve Milan Baroş isimleriyle sınırlı olan Onur Bilgin’de internette çözdüğü testin ardından yaşanan hızlı değişim sürüyor. Konuyla ilgili olarak yaptığı açıklamada, testi tam olarak nasıl çözdüğünü hatırlamadığını ancak sorulara içinden geldiği gibi tüm samimiyetiyle yanıt verdiğini belirten Bilgin, şunları kaydetti: “İsim verip de kimseyi rencide etmek istemem ama ben bazıları gibi İngiliz, Fransız, Avusturalyalı falan çıkmak için özellikle hesaplayarak yanıtlar vermedim. Ne hissediyorsam onu işaretledim. Açıkcası sonuç benim için çok da sürpriz olmadı. Neticede yıllardır ne zaman ortamda Prag lafı açılsa ‘Evet abi yaa kesin gitmek lazım bi ara’ demeyi ihmal etmemiş bir insanım. Demek ki toprak çekiyormuş. Gitmesem de görmesem de ruhum oraya aitmiş. İnsan kaderinden kaçamıyor işte, napacaksın...” Bilgin’in, sonucun açıklanmasının ardından sürekli olarak elinde bir Kafka kitabıyla dolaşmaya başladığını ve iki lafından birinin Çek Cumhuriyeti’nin şanlı tarihiyle ilgili olduğunu belirten yakın çevresi ise duruma tepkili.  Hevesli gencin 16 yıllık arkadaşı Ozan Durmuş, “Kaç gündür, ‘Vay bizim kızlarımız şöyle güzeldir, vay bizdeki şatolar kimsede yok.’ diye kafamızı ütülüyor. Bir de nereden öğrendiyse Çekler’in köklü bir bira kültürü olduğunu öğrenmiş. Birlikte bir bara falan gidecek oluyoruz, bu hemen ‘Yaa bunlar ne ki, esas siz bizim biraları göreceksiniz’ diyor. Sanki Türkiye’de Kozel satılmasa susuzluktan ölecekmiş gibi bir havalar ,bir başka bir şey içmemeler. ‘Lan bi dur, ilkini daha 3 gün önce Kadıköy’de bizim yanımızda içtin, bu neyin havasıdır?’ diyeceğim ama kalbini de kırmak istemiyorum.” diyerek Bilgin’i özentilikle suçladı Arkadaşları olarak aralarında para toplayıp ilk fırsatta Onur’u Çek Cumhuriyeti’ne yollamak gibi bir niyetleri olduğunu da sözlerine ekleyen Durmuş, son olarak “Valla ben kefilim, bundan iyi Çek milliyetçisi bulamazlar. Artık vatandaşlık mı verirler, fahri konsolos mu ilan ederler, kültür ateşesi mi yaparlar, napıyorlarsa yapsınlar. O da kurtulsun biz de kurtulalım...” sözleriyle yetkililere seslenmeyi de ihmal etmedi.