Nakite Sıkışan Bir Ünlü Daha TRT'de Dizi İçin Harekete Geçti: ''AK Parti'nin olağanüstü ekonomik başarıları... O yollar falan...'' Bir aralar bir-iki şarkısı ile tanınan ancak son zamanlarda ne belediye konserlerine çıkabilen ne de herhangi bir dizide rol alabilen bir şarkıcı daha Ak Parti'nin son bilmemkaç yıldaki müthiş icraatlerine dikkat çekti. Umutlu bekleyiş sürüyor... İsmi pek fazla insan tarafından hatırlanmayan zamane ünlüsünün düzenlediği basın toplantısına muhabirler de pek fazla ilgi göstermedi. Her şeye rağmen kendisini yalnız bırakmayan Yeni Şafak ve Sabah gazetelerine teşekkür eden pop müziğin başarısız ismi, Türkiye’de 2002'den bu yana yapılan icraatleri görmezden gelenleri eleştirirken şu ifadeleri kullandı: "Bakın burada son dönemde ülkemizde müthiş şeyler oldu. Mesela 3. köprü, mesela 3. Havalimanı… O diğer yollar falan… Bunlar nefis gelişmeler. Bugün bakıyorsun, Diriliş Ertuğrul dizisinin bölüm başına 1.5 milyon TL bütçe diyorlar. Türkiye artık böyle büyük işler yapıyor arkadaşlar. TRT Müzik'de program da olur, fark etmez. Onda da gene iyi kötü bölüm başına 20-30.000 damlıyodur... Yani meteliğe kurşun atılan şu günlerde ilaç gibi... Neyse ne diyodum? O ekonomik reformlar falan müthiş şeyler ya… Evet...” Toplantı boyunca şarkıcının yanında oturan menajeri de yaptığı açıklamalarla sanatçısına destek oldu. "N'apsaydı hırsızlık mı yapsaydı? Adam mı öldürseydi? Daha kötüsü Survivor'a mı katılsaydı? Yine gitti her paraya sıkışan, aklı başında ünlü gibi doğru olanı yaptı" diyerek oyuncusunu savunan menajer, cesaretinden ötürü de kendisini tebrik etti.  Başarılı menajer, "Ha en kötü ne olur, sosyal medya biraz tepki gösterir... Onlar da zaten bokuyla bile kavga ediyor, bir sorun olacağını zannetmiyorum” diyerek olası riskleri de üstlendiklerini söylerken, oyuncuya bir-iki gün içinde ulaşmak için sıraya geçmesi muhtemel yapımcılar için de iletişim bilgilerini içeren broşürleri gazetecilere dağıttı. Elindeki çeşitlerin yalnızca yanındaki popçuyla sınırlı olmadığını da ekleyen kurt menajer, basın mensuplarından farklı modeller içeren broşürü medya patronlarına iletmeleri konusunda ricada bulundu. İşte menajerin broşüründen çıkan hükümet desteği için sırada bekleyen ünlüler:  Oyuncu daha önce birkaç defa "Erdoğan'ı dünya dinlemeli" gibi çıkışlar yapmış ve TRT'nin bazı yapımlarına dek yükselmişti. Şimdiki hedef TRT Belgesel'de kendisini emekli edecek bir programa sahip olmak.  Son seçimde yaptığı "Bir parti, iki parti, üç parti, dört parti ondört parti, Şampiyonsun Ak Parti" şarkısıyla partinin kasetine girmeye aday olan ancak başaramayan A.T. 130'a yakın bestesiyle hazır bekliyor.  Hafif çökmüş fotomodel, Google resim aramasında ilk sıralarda gelen çıplak pozlarını sildirir sildirmez Saray'la görüşmek için başvuruda bulunacak.  Bir süredir freelance olarak kendi blogunda köşe yazarlığı yapan M.B.C. Erdoğan için yazdığı makaleleri kitabında da topladı ancak kitap Türkiye çapında 47 adet sattı. M.B.C. aynı zamanda "Çıkılacak program var mı ya şöyle Ortadoğulu falan" şeklinde açtığı telefonlarla A Haber'in de başına bela olmuş durumda.