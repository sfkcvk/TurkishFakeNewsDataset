Bu Sene Üniversiteyi Kazanan Eren Gülyüz'e, Babasının Yakın Arkadaşının Kuzeninden Müjdeli Haber: "Sen  yeter ki okulunu bitir, işin hazır..." LYS yerleştirme sonuçlarının açıklanmasının ardından Gazi Üniversitesi Kimya Mühendisliği bölümünü kazanan Eren Gülyüz'ün mezuniyet sonrası iş bulma konusunda yaşadığı kaygılar dün akşam saatlerinde babasının Ankara'daki bir arkadaşının kuzeninden gelen haberle yerini umutlu bekleyişe bıraktı. Eren'in babasının aynı zamanda hemşerisi de olan Mehmet Ertekin yaptığı açıklamalarda, "Okuyan çocuğu severim ben. Hiç merak etmesin Eren, sağlam tanıdıklarımız var. Hele bitirsin de bir okulunu, yerleştiririz onu bir yerlere" ifadelerine yer verdi. Aydın'ın Çine ilçesinde yaşayan Eren Gülyüz (18) ikinci kez girdiği üniversite sınavında kimya mühendisi olmaya hak kazandı. Sevinçli haberin gelmesiyle birlikte Gülyüz ailesinin yaşadığı mutluluk ilerleyen saatlerde yerini gelecek endişesine bırakırken, baba Nedim Gülyüz'ün hemşehrisi Mehmet Ertekin'den gelen destek sözü ise moralleri yerine getirdi. Bir yardımı dokunur diye baba Nedim Gülyüz'ün ısrarlı aramaları sonucu güçlükle ulaşılan Mehmet Ertekin her türlü desteğe hazır olduğunu dile getirdi ve "Eren benim de oğlum sayılır, neticede bizim köylümüz. Kimse merak etmesin, gelsin yanıma istediği zaman. Bursunu da, yurdunu da ayarlar; okul bitince de onu en kral işe yerleştiririz" şeklindeki sonu gelmek bilmeyen vaatleri ile endişeli ailenin içini rahatlattı. İlkokul mezunu olmasına rağmen açtığı hırdavat dükkanı sayesinde çok şükür hali vaktinin yerinde olduğunu dile getiren Mehmet Ertekin, "Okusam tabii her şey daha da farklı olabilirdi ama olmadı, okuyamadık biz" diyerek tahsil görememesinden dolayı duyduğu üzüntüyü ifade etti ve Eren'in geleceği hakkındaki açıklamalarını şu sözlerle sürdürdü: "Bizim elimizden bir tutan yoktu ama Eren merak etmesin. Ankara'da önemli görevlerde bulunan bazı isimlerle hatır-gönül ilişkileri olan yakın tanıdıklarım var. Hepsi bizim dükkana gelir alışveriş yapar, hepsiyle sıkı ahbabızdır. Onlar bir telefonla halleder her işimizi, sıkmasın canını Eren'cim. Gelsin Ankara'ya, beraber bizim köyün derneğine de gideriz. Orada Eren'e yardımcı olacak güzel abilerimiz var, elbirliğiyle bu çocuğu meydana getiririz. Bunlar bizim evlatlarımız. Bunlara yapmayacaksak kime yapacaz? Kendisi o güzel kafasını herhangi bir şekilde yormasın bu işlere. Genç adam, delikanlı adam bu... Gitsin şimdi gezmesine, tozmasına baksın güzelce..." "Önemli olan memuriyet" diyerek, yeni üniversiteli gencin kariyer planlamasını da yapan Mehmet Ertekin, "Ayarlayabilirsek, memuriyeti ayarlayabilcez tabii. Olmadı ingilizceyi falan halletsin, en kötü 4 bin lira maaşla özelde başlar işine" sözleriyle küçük Eren'in istikbali hakkında önemli ipuçları verdi. Eren'in okuldan birilerini bulmadan gelmemesini de tembihleyerek genç üniversiteliye takılmayı ihmal etmeyen aile dostu, "Gençsiniz tabii, hayatınızı yaşayacaksınız ama dersleri de ihmal etmeden.. Her şey dozunda güzel, şimdiki gençler şanslı tabii bizim zamanımızda böyle imkanlar..." diye sürüp giden sözleriyle bir süre daha kafa ütülemeye devam etti. Son olarak, Eren'in Ankara'ya geldiğinde kendisini mutlaka araması gerektiğini tekrarlayan Mehmet Ertekin, "İşim yoğun olduğundan ben unutabiliyorum bazen, malum hırdavat sektörü ama Eren'cim sakın ha sakın çekinmesin. Elimizden geleni ardımıza koymayız" demesinin ardından, kendisinden bir daha haber alınmamak üzere açıklamalarına noktayı koydu.