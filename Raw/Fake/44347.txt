Emre Aydın'ın Eski Sevgilisini Unutmak Üzere Olması, Müzik Şirketinde Paniğe Neden Oldu Türk Rock Müziği'nin sevilen isimlerinden Emre Aydın'ın, şarkılarında sürekli olarak bahsettiği eski sevgilisini unutmak üzere olduğu yolundaki haberler, sanatçının yapım firması olan Sony Music'te paniğe neden oldu. Genç müzisyenin yakın çevresine yaptığı "Yok abi, artık o kadar fazla düşünmüyorum onu. Eskisi gibi acı da çekmiyorum. Olmuş bitmiş zamanında..." şeklindeki açıklamalardan ürken Sony Music yetkilileri, sanatçının tek ilham kaynağını da yitirmemesi için harekete geçti.
 
 
 
Adının açıklanmasını istemeyen üst düzey bir Sony Music yetkilisi, ilk kez bundan 2 hafta önce Emre Aydın'ın biraz da olsa mutluymuş gibi görünmesi üzerine durumdan şüphelendiklerini belirterek şöyle konuştu:
 
"İlk başta 'O'nu unuttuğu ihtimalini hiçbirimiz aklımıza getirmek istemedik. Havalardandır, tuttuğu takım galip gelmiştir, ufak şeylerden mutlu olmayı öğrenmiştir falan deyip geçiştirdik ancak daha sonra Emre'ye yakın kaynaklardan aldığımız istihbarat, korktuğumuz şeyin gerçekleşmek üzere olduğunu gösterdi. Evet, maalesef Emre, yaklaşık 10 yıl kadar önce kendisini aldatıp, bir de üzerine terk ederek bugünkü başarısına ulaşmasında çok büyük katkısı olan eski sevgilisini unutmaya başlamış. Yani tabii ki unutsun, o da herkes kadar mutlu olsun ama şimdi değil. Şimdi olmaz. Kolay mı bu kadar? Bizim bu çocukla daha 5 yıl sözleşmemiz var..."
 
 
 
Olayın doğrulanmasının ardından Emre Aydın'ın tek ilham kaynağını kaybetmesi ihtimaline karşı gerekli önlemlerin şirket tarafından ivedilikle alındığını ifade eden yetkili, "Kendisi için uzman psikologlardan ve bir grup profesyonel melankolikten oluşan bir ekip kurduk. 24 saati onunla birlikte geçirip, sürekli olarak 'O'nu hatırlatacak, acısını canlı tutacak faaliyetlerde bulunuyor ekibimiz." diyerek, sanatçının hayranlarını da rahatlatacak bilgiler verdi.
 
Ekibin, Emre Aydın ve eski sevgilisinin fotoğraflarından oluşan slayt gösterisi eşliğinde, sanatçıya 'Sana yapılır mıydı bu?', 'Oysa ne mutluydunuz, söz vermiştiniz, birlikte yaşlanacaktınız', 'Kim dokunuyor şimdi o ellere, kim bakıyor o gözlere' benzeri telkinlerde bulunarak çalışmalarını sürdürdüğünü kaydeden yetkili, er ya da geç küllenen bu ateşi tekrar alevlendireceklerini vurguladı. 
 
Çalışmalar kapsamında, kızın kim olduğunu, adresini, telefonunu bulduklarını da belirten yetkili, açıklamalarını şu sözlerle noktaladı: "Bir arasın, mesaj atsın, olmadı Facebook'ta eklesin de kendini hatırlatsın diye kendisine ulaştık. Ancak 2. çocuğunu doğurmak üzere olduğundan, pek olumlu yaklaşmadı bu fikre. Neyse, bir şekilde halledicez artık bu işi. Zaten, yaşanmış bunca şeyin ardından sadece bir iki düzine şarkı yaparak bitebilir mi böylesi bir aşk?"