Başbakan Ahmet Davutoğlu, Yeni Tasarruf Tedbirlerini Açıkladı: ''Düğün, nişan ve sünnet organizasyonlarınız için Ak Saray konforunu tercih edin'' Başbakan Ahmet Davutoğlu, Ekonomide Dönüşüm Programı'nın ikinci safhasını bugün açıkladı. Devlet kurumlarının plaket sunmamasından, verimsiz harcamaların tasfiyesine; kamu kurumlarının taşıt edinmesinde kısıtlamadan, halkı tasarruf konusunda bilinçlendirmeye çeşitli önlemler alınacağını açıklayan Davutoğlu; "Tabi asıl büyük masraf kalemi olan Ak Saray'ı da bu kapsamda değerlendireceğiz" sözleriyle, bundan sonra Ak Saray'ın sünnet, düğün ve nişan organizasyonları için halkın hizmetinde olduğunu müjdeledi. Ekonominin kurmayları ile birlikte bugün öğlen saatlerinde yeni ekonomik dönüşüm paketini aktaran Başbakan Davutoğlu, çok önemli açıklamalarda bulundu. "Makro ekonomik yapılar bütüncül perspektifle ele alınıyor. Bu yaklaşımın spesifik somut alanlara inmesi önem arz ediyor. Rasyonel soğukkanlı kriz yönetimi mantığıyla piyasalara hissettirmeden büyük bir sınavdan geçiyoruz." sözleriyle bir an evvel tasarruf tedbirlerine başvurmaları gerektiğini söyleyen Davutoğlu; ‘’Yani çok da öyle lafı dolandırmanın manası yok arkadaşlar, kemer sıkıyoruz. Düğün, nişan ve her türlü davetleriniz için Ak Saray tercih edebilirsiniz. Akmasa da oradan da damlar, 3-5 artık neyse" diyerek ağzındaki baklayı çıkardı. Ankara'nın ne zamandır böyle bir tesise ihtiyaç duyduğunu da ekleyen Davutoğlu, eldeki bu imkanı ekonomiye kazandırmamanın israf olacağını ifade etti. "Hesapladık, aynı geceye 1200 farklı düğün sığabiliyor. Kapasitemiz geniş. Kır düğünü mü? Buyrun etraf orman. Salon mu istiyorsun? Hay hay zaten her yer salon” sözleriyle civarda yaşayan aileleri rahatsız etmemek kaydıyla dileyen herkesin gelip tesislerden faydalanabileceğini müjdeledi. Müşteri arzu ettiği takdirde sanat da temin edebileceklerini sözlerine ekleyen Başbakan, “Türkü derseniz Yavuz Bingöl var elimizde. Stand-up isteyene Şafak Sezer’i çağırabiliriz… Bir lafımıza bakar bunlar” ifadelerine yer verdi. Örnek bir düğün senaryosunu da basın mensuplarıyla paylaşan Davutoğlu'nun aktardıklarıysa şöyle; "Şimdi gelin ve damadımızı ufak bir ücret karşılığında kiraladıkları Diyanet’e bağlı Mercedes’imizle alıyoruz. İmam nikahını arabada halletmemizin ardından genç çiftimiz şu gördüğünüz Papa Yolu'ndan Saray'a giriyorlar. Girişte o günün programına göre Bilal ya da Sümeyye hangisi müsaitse 'Ooo kapı açılmıyor' diyerek çiçeği burnunda çifte geleneksel bir oyun oynuyor. Artık o noktada gönüllerinden ne koparsa… Ardından düğün salonuna geçiş sağlanıyor. Sonra yine ufak bir ekstra ödeme karşılığında bizzat Melih Gökçek nikahı kıyarken, iki dev seğmen kedisi de çiftimize şahitlik yapıyor” Yalnızca Ak Saray'ın düğün ve organizasyonlara açılmasıyla bile ekonominin yılda 1 milyar dolar fayda sağlayacağını öngördüklerini söyleyen Davutoğlu’nun açıkladığı paketten diğer öne çıkan detaylar ise şu şekilde: - Her gün rasgele seçilecek 1000 kişi, bulunduğu şehirde bozuk para arayarak kayıt dışı kalmış paraların yeniden tedavüle girmesini sağlayacak. - Devlet dairelerindeki koltukların minder araları iyice kontrol edilecek, bulunan bozuk paralar hazineye bağışlanacak. - Ak Saray gezileri başlayacak. Gezmek isteyen her vatandaştan 20 lira tahsil edilerek bu para hazineye aktarılacak. Barcelona'nın bu yöntemi kullanarak yılda 30 milyon euro gelir elde ettiği biliniyor. - Mecliste milletvekillerinin konuşma yaptığı kürsünün arkasına TBMM'nin o günkü gündemine göre reklam alınacak. Bedelli askerlik konuşulurken Çiftkaplan Termal İçlikleri vermek istedi, yönetmelik nedeniyle o fırsat kaçırıldı... - Yapımı devam eden 3.köprünün gişeleri Kocaeli ve Edirne'de derhal faaliyete geçirilecek. Köprü geçiş ücretleri şimdiden tahsil edilmeye başlanacak, vatandaşla sonra bir şekilde helalleşilecek - Özelleştirilmeyen son kurumlardan biri olan Türkiye Atom Enerjisi Kurumu satılacak. Kuruma talip çıkmaması halinde en azından eldeki kullanılmayan proton, nötron ve elektronlar uygun fiyattan CERN'e verilmeye çalışılacak.