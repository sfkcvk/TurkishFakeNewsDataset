Orta Doğu Ülkeleri Türkiye Liderliğinde "Altın Günü" Yapmaya Hazırlanıyor Bulunduğu coğrafyada bölge liderliğine oynayan Türkiye'nin gelişmekte olan Ortadoğu ülkelerine yaptığı "Altın Günü" teklifinin büyük ilgi gördüğü bildirildi. Buna göre her ay bir ülkeye düzenlenecek ziyaretlerle hem dostluk yolunda hem de ekonomik anlamda büyük mesafeler katedilmesi hedefleniyor. 
 
 
 Bölgedeki lider konumunu gün geçtikçe pekiştiren Türkiye'nin "Komşularla Sıfır Sorun" politikasının bir parçası olarak ortaya çıkan Bölgesel Altın Günü fikri, Suriye, Irak, Katar, Lübnan gibi ülkelerin de katılımıyla Ortadoğu için adeta bir dostluk projesine dönüştü. 
 
Türk Dışişleri Bakanlığı yetkilileri "Bu hareket inanıyoruz ki diplomasi tarihinde bir çığır açacak. Her ay bir ülkeye ziyarette bulunarak hem kuru pastalarımızı, kısırlarımızı yiyeceğiz hem de götürdüğümüz 1000 külçe altın ile o ülkenin ekonomisine önemli bir katkıda bulunacağız." diyerek projeye olan inançlarını gösterdiler. Bölgenin önemli ülkelerinden İsrail ise projeye şimdilik temkinli yaklaşıyor.
 
 
 
Bölgesel Altın Günü projesinin iyi niyetli bir girişimden çok Türkiye için bir gövde gösterisi niteliği taşıdığını iddia eden İsrail yetkilileri, "Her ay 1000 külçe altın fikri başta bize de hoş gelmişti. Böylece ülke olarak kenara her yıl 12.000 külçe altın koyabilirdik ancak altın günlerinde yapılacak dedikoduların ve çekiştirmelerin zaten istikrarsız bir bölge olan Ortadoğu'da durumu daha da kötüye götüreceğinden endişeleniyoruz. İyice yüzyüze bakamaz hale gelmemek için şimdilik projede yer almayacağız." diyerek, bir süredir gergin seyreden İsrail-Türkiye ilişkilerinde yeni bir tartışmanın fitilini ateşlediler.

 

 
 
İsrail kanadından gelen olumsuz yanıt Türk Dışişleri'nde moralleri biraz bozsa da bölgedeki mevcut gerilimi daha fazla tırmandırmamak için bu ülkeye şimdilik bir yanıt verilmeyeceği bildirildi. Bakanlıktan yapılan açıklamada, altın gününe katılacak ülkelere seslenilerek "Önümüzdeki ayın 15'inde bizde toplanıyoruz beyler, şimdiden ona göre ayarlayın kendinizi. Bir de lütfen güne çocuklarınızı getirmeyin. Bir gün şöyle çayımızı içip sakin kafayla temaslarda bulunalım. Oradan oraya koşuşturan çocuk görmeye tahammül edemiyoruz" denildi.