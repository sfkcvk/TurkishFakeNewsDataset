Tutuklamalar ve Yurtdışı Yasaklarının Ardından Gülen'le Görüşmeye Cemaatin Kalan En Üst Düzey İsmi Gidiyor: Oktay Usta 14 Aralık’ta başlayan operasyon sonucunda mahkemeye çıkan 12 kişi hakkında ilk karar verildi. Zaman Gazetesi’nden Ekrem Dumanlı yurtdışı yasağıyla serbest bırakılırken aralarında Samanyolu Grubu Genel Yayın Müdürü Hidayet Karaca’nın da bulunduğu 4 kişi tutuklandı. Bu sonucun ardından derhal bir değerlendirme yapma kararı alan Hizmet Hareketi’nde Fethullah Gülen’le Pensilvanya’da görüşmeye gidebilecek en üst düzey isimse STV’nin sevilen aşçısı Oktay Usta oldu. Yaşanan gelişmelerin ardından Çağlayan Adliyesi önünde gazetecilere bir açıklamada bulunan Oktay Usta, buruk bir sevinç yaşadığını kaydetti. Bir anda Gülen Cemaati’nin Türkiye’deki en önemli isimlerinden biri haline gelen ünlü aşçı “Yani tabi insan tutuklanan arkadaşlara çok üzülüyor ama bir yandan da yıllardır ben de bu camiaya hizmet veriyorum. Bu kariyerin de bir yerlere varması gerekiyordu neticede. Keşke böyle değil de yaptığım yemeklerle, kurduğum turşularla gerçekleşseydi bu… Neyse, kısmet...” sözleriyle duygularını aktardı. Pensilvanya’ya hareket etmek için bir an önce hazırlıklara başlayacağını kaydeden Oktay Usta, beraberinde operasyonla ilgili son gelişmeleri içeren dosyayı ve kışlık domates salçasını götüreceğini açıkladı. Yıllardır Gülen’in konutunda Türkiye’den çok sayıda ünlü ismi ağırlayan Pensilvanya kanadındaysa mutluluk hakimdi. Oktay Usta’nın geleceği haberini “Allahım çok şükür, sürekli gazeteci gelir, siyasetçi gelir. İçimiz kurudu artan kuru pastaları yemekten” sözleriyle karşılayan Gülen’in sağ kolu Hüseyin Adalar, açıklamasına şöyle devam etti: “Her ne kadar yürütülen operasyonlar yüzünden Hocaefendi rahatsız olsa da, Oktay Usta'nın Amerika'ya gelecek olması bir nebze içini rahatlattı. Bizzat kaç kere 'Bi gün de şu maklubenin ayarını tutturun' dediğini en iyi ben biliyorum. Siz de biliyorsunuzdur ki zaten pilavın ayarını tutturan, her türlü yemeği yapar ama yok işte… Bi türlü Amerika'da onu yaptıramadık, bu da cemaatimizin en büyük sıkıntılarından biriydi. Artık top tamamen Oktay Usta'da… Bir de ne yalan söyliyim Ekrem Dumanlı’nın ‘Çocuklar durun ben size bir menemen yapayım’ diyerek giriştiği yemekten yiyen taraflı tarafsız herkes o adamı bir daha yurtdışına çıkartmazdı zaten…” Gelişmelerin ardından İstanbul Emniyet Müdürlüğü'nde hareketli saatler yaşanırken, Terörle Mücadele Şubesi'ne bağlı ekiplerden operasyon gecikmedi. 1000 kadar çevik kuvvet polisi ve helikopterler eşliğinde apar topar STV’deki mutfaklı stüdyoyu basan ekipler, çok sayıda bıçak, kesici-delici alet ve kurutulmuş bibere el koydu. Yapılan ilk incelemede Oktay Usta’nın 2009’da verdiği ‘İmam Bayıldı’ tarifinde şüphe çeken ifadelere rastlanırken, tarifle o dönem Başbakan olan Recep Tayyip Erdoğan’ın fenalaşarak Güven Hastanesi’ne kaldırılışı arasında önemli paralellikler bulunduğu iddia ediliyor...