Sonunda Eve Çıkmayı Başaran Üniversite Öğrencisinin Artık Yıllarca Anlatabileceği Çok Komik Hikayeleri Var Hacettepe Üniversitesi Felsefe Bölümü 2. sınıf öğrencisi Sezgin Tekeylem, geçtiğimiz aylarda eve 

çıkmasının ardından sessizliğini bozarak, iki arkadaşı ile birlikte kaldığı öğrenci evi hakkında 

basına önemli açıklamalarda bulundu. Yaşadığı mutluluğu "Artık benim de torunlarıma bile anlatabileceğim çok komik hikayelerim var." sözleriyle ifade eden Tekeylem, evlerinin dağınıklığından, hergün makarna 

yemelerine ve sabaha kadar süren batak turnuvalarına kadar birçok konuya ilk kez kendi başına geliyormuşçasına büyük bir coşku ve heyecanla değindi.
 
 
 Kaldığı yurttaki iki arkadaşı ile birlikte eve çıktığından beri içinin kıpır kıpır olduğunu 

belirten genç öğrenci "İnanır mısınız? Şu birkaç aylık deneyimimin ardından, kimi görsem ev 

hayatından başka birşey hakkında konuşmak istemiyorum. Baktım böyle tek tek anlatmakla olmayacak, 

sizin aracığınızla herkese ulaşmak istedim." diyerek, öncelikle basın mensuplarını neden bir 

araya topladığı konusuna açıklık getirdi. Açıklamanın ardından vakit kaybetmeden, bitmek bilmeyen 

ev maceralarını anlatmaya koyulan genç öğrenci şöyle devam etti: 
 
"İki ay önceydi. Bizim çocuklarla hep bir eve çıkma lafı dolanıyor zaten. Sonunda karar verdik, 

parayı denkleştirdik, ettik...(falan filan). Üç gün, beş gün, bir ay derken sonunda Cebeci'de bir 

ev bulduk...(vs vs). Kot 2'de, kapkaranlık bir yer. Ev sahibi acayip kafa adam çıktı, 'Gençler 

evi veririm ama, ben de sizle takılırım' demez mi daha ilk gün? Eyvallah abi dedik... (bir sürü 

çok enteresan ayrıntı daha). Evin içinde eşya yok. Ordan buradan üç tane yatak bulmuşuz, düşünün 

kutuları masa diye ters çevirip kullanıyoruz. Yok böyle bir manzara yaa, görmeniz lazım. Evde 

masa yok, üç tane laptop var. İlk gün hemen interneti bağlattık, su kesik oluyor bazen ama 

internet hep var, hahahaa. Olacak iş değil yaa. Neyse sonra...(aman neyse çok komik bişeyler 

bişeyler daha işte)" 
 
 
 Eve taşınmalarının üzerinden bir ay geçmeden, okuldaki herkesin eve doluştuğunu söyleyen 

Tekeylem, "Eve ne zaman gelsem kapının önünde 20 tane ayakkabı var en az. Geçen sabah bir 

uyandım, benim odada yerde bir adam uyuyor. Baya bildiğin, kelli felli adam 'Hocam günaydın' 

falan diyor...Normal tabii bizim evde bunlar, kim getirmişse artık..." şeklinde insafsızca uzayıp 

giden yarım saatlik bir tiradla ne kadar bohem bir komün hayatı sürdürdeklerinin de önemle altını 

çizdi.
 
"Evde kimsenin ağzıyla içtiği yok ki! Şimdi buna da kimse inanmaz biliyorum ama, gelin göstereyim 

isterseniz. Kapı açılmıyor ya boş bira şişelerinden, o derece. Bir saymaya kalktık, 500 şişeden 

sonra yorulduk. Ha 'bu kadar içiyorsunuz da evde yemek var mı?' deseniz, o da yok. Sabah yumurta, 

akşam makarna...Şu evle ilgili en sevdiğim şey de, mutfakta yetişen garip organizmalardan 

bahsetmek. Doyamıyorum bir türlü 'mutfakta değişik bir tür yetişmiş.' örneğini vermeye. Yok böyle 

bir olay yaa. Dün yine baktım, gaz kesik diye ütüde yemek pişirmişler. Ütünün üstünde acayip 

yeşil yaratıklar, biraz daha beklesek kolları, bacakları çıkacak ahahaha. Yuh yaaa, harbi bu 

kadar olmaz artık :)))))"
 
 
 Konuşması sırasında neşeli tavırları ile de dikkat çeken Allah'ın belası genç, Türkiye'deki 

80-90 bin öğrenci evi dışında hiçbir yerde yaşanmamış olağanüstü tecrübelerini paylaşırken, eve 

çıkmayı düşünen arkadaşlarına ufak bir tavsiyede bulunmayı da ihmal etmedi. "Bir kere komşuya 

dikkat etsinler. Ev kötü olsun ama komşu rahat olsun, yoksa çekilmez. Eve hatun gelince sıkıntı 

oluyor sonra. Bizim öyle çok başımız ağrıdı ya apartmandakilerden. Oradaki mesajı aldınız di mi? 

Abi cidden ya, eve çıktık çıkalı acaip hatun düşü..." sözleriyle komşu faktörünün önemine vurgu 

yapmaya çalışan Tekeylem, nereden geldiği anlaşılamayan bir mikrofonun başına isabet 

etmesi sonucu bilincini kaybederek çevresine geçici bir süre huzur verdi.