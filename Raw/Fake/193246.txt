Milletvekili Olmak İçin Evden Kaçan E.G (18), Ankara Pavyonlarına Düştü Milletvekili seçilme yaşının 18'e düşürülmesiyle ilgili tartışmalar, bu sabah Ankara Yenimahalle'de ortaya çıkan bir aile dramı ile yeni bir boyut kazandı. Konunun gündeme gelmesinin ardından, Malatya'daki evinden kaçarak Ankara'ya gelen 18 yaşındaki E.G polisin Yenimahalle'deki bir pavyona yaptığı baskında zenne kıyafetleri içinde göbek atarken bulundu. Talihsiz genç ailesine teslim edilirken Ankara Emniyet Müdürlüğü, milletvekili yapma vaadiyle gençleri ağına düşüren kötü niyetli şahıslar konusunda aileleri uyardı. Dün gece 23 sularında Ankara Yenimahalle'deki Dostlar-2 adlı pavyona baskın düzenleyen Ankara Emniyet Müdürlüğü Ahlak Masası Ekipleri, kaçak çalıştırılan çok sayıda yabancı uyruklu kadınla birlikte E.G. adlı genci de gözaltına aldılar. Zenne kıyafetleri içerisinde Ankara havasına göbek atarken bulunan E.G'nin, geçtiğimiz ay 18 yaşına bastığı anlaşılırken, talihsiz gencin emniyette yapılan ilk sorgusu ise yürek burkan bir hikayeyi açığa çıkardı. Küçüklüğünden beri en büyük hayalinin milletvekili olmak olduğunu ifade eden E.G , 18 yaş mezvusunun gündeme gelmesiyle birlikte 3 gün önce Malatya'daki evinden kaçarak Ankara'ya geldiğini belirtirken, polise verdiği ifadede şunları söyledi: "Ankara'ya iner inmez otogarda M.T ve Ş.A adlı şahıslarla tanıştım. Onlara durumu izah edip TBMM'ye nasıl gidebileceğimi sordum. Benimle çok ilgilendiler. Mecliste tanıdıkları olduğunu, istersem milletvekili olmam için bana yardımcı olabileceklerini söylediler. Ardından 'Meclise böyle gidilmez, sana güzel bir takım elbise falan lazım' diyerek beni Ankara'da bir kaç saat gezdirdiler..." "Bu şahıslar birlikte epey bir mağaza dolaştıktan sonra saat geç olduğu için Meclis'e bir sonraki gün gitmeye karar verdik. Kalacak yerim olup olmadığını sordular. Yok dedim. O zaman gel bu gece bizde kal diyerek beni evlerinde misafir ettiler. Gecekondu gibi bir eve gittik. Orada biri bayan 2 şahıs daha vardı. Yemekten sonra bana bir ağırlık çöktü. İçtiğim kolaya bir şey katıldığını tahmin ediyorum. Sabah uyandığımda üzerimde bir zenne kıyafeti, söz konusu şahısların ellerinde de onlara 100.000 TL borcum olduğunu gösteren senetler vardı. 'Borcunu ödeyene kadar bizim için çalışacaksın' dediler. Mecbur boyun eğdim..." İfadesinin alınmasının ardından E.G'nin ailesiyle temasa geçen Emniyet yetkilileri, baba A.G ve anne F.G'ye ulaşarak çocuklarının bulunduğunu müjdelediler. Sabah saatlerinde Ankara'ya varan acılı aile ve evlatlarının buluşmasında gözyaşları sel olurken, fenalaşan anne F.G'ye sağlık ekipleri tarafından müdahale edildi. E.G'nin ailesine teslim edilmesinin ardından basın mensuplarının sorularını yanıtlayan baba A.G, oğlunun küçük yaşlardan beri milletvekili olma hayalleri kurduğunu söyleyerek şöyle devam etti: "Taa çocukken bütün gün Meclis TV'yi izler, elinde annesinin tarağıyla oradaki milletvekillerinin konuşmalarını taklit ederdi. Her ne kadar biraz gerizekalı olsa da açıkçası evladımızın böyle büyük hayallerinin olması bir yandan bizim de hoşumuza gidiyordu. Bu 18 yaşı muhabbeti açıldığından beri çok heyecanlıydı, evin içinde yerinde duramıyordu. Hareketlerinden şüphelenmiştim ama gençlik hevesidir gelir geçer diye çok üzerinde durmadım. Sonunun buraya varacağını bilsem eve zincirlerdim..." E.G'nin 3 gün önce "Anne, baba ben kafaya koydum milletvekili olacağım. Ankara'ya gidiyorum. Peşimden gelmeyin. Parlementoya girince size para yollarım" şeklinde bir not bırakarak kayıplara karıştığını belirten acılı baba, durumu derhal polise haber verdiklerini ancak çocuğun gerçekten milletvekili olması ihtimali nedeniyle emniyet yetkililerinin işlem yapmaktan çekindiğini de sözlerine ekledi. E.G ve ailesi memleketlerine dönerlerken, milletvekili olarak kısa yoldan paraya, şöhrete ve lojmana kavuşma hayali kuran gençlerin kötü niyetli şahıslar tarafından istismar edilmeye açık olduklarını ifade eden Ankara Emniyet Müdürlüğü, aileleri çocuklarına sahip çıkmaları konusunda bir kez daha uyardı.