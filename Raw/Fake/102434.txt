İnternette Yaptığı Araştırmalara Göre Lösemi Olduğunu Öğrenen Üniversiteli Genç, Kansere Karşı Azimle Mücadele Ediyor Bir süredir baş dönmesi, halsizlik ve sırt ağrısı şikayetleri bulunan 24 yaşındaki üniversite öğrencisi Sevilay Caner, Google'ın kendisine koyduğu "kanser" teşhisiyle yıkıldı. Haftalardır yaşadığı sağlık sorunlarının kaynağını öğrenmek için internette yaptığı kapsamlı araştırmalar neticesinde acı gerçekle yüzleşen talihsiz genç vakit kaybetmeden tedavilere başlarken, yakınları ise yanından bir an olsun ayrılmıyorlar.
 
İstanbul Üniversitesi İktisat Bölümü son sınıfta okuyan Sevilay Caner, mezuniyetine kısa bir süre kala yakalandığı lösemi hastalığını kabullenmeye çalışıyor. Ailesinin ve arkadaşlarının desteğiyle ayakta duran genç kız, basit bir hastalık şüphesiyle girdiği internette kanser olduğunu öğrenmeden önce yaşadıklarını şu sözlerle anlattı: 
 
 
 
"Uzun süredir birtakım sağlık problemlerim olduğunu hissediyordum. Zamansız baş dönmeleri ve sonu gelmez sırt ağrıları yaşam kalitemi etkilemeye başlamıştı. Aklı başında her vatandaş gibi, ben de internete başvurdum. Google’dan arattıktan sonra, rastgele sağlık sitelerine girerek şikayetlerimi yazdım; sağolsun onlar da bana on-on beş kadar hastalık olasılığı sundu. Sitelere göre vücudumda olabilecek sorunlardan bana mantıklı gelen birkaç tanesi hamilelik, atlet ayağı, anemi ya da kara vebaydı. Hamile ya da anemi olmadığımdan emindim, atlet ayağı ise gelir geçer dedim; ama kara veba teşhisi hem beni hem de ailemi tam manasıyla yıktı diyebilirim." 
 
İlk sonuçlara göre kara veba olduğunu düşünen ve bu illetle mücadeleye hazırlanan Caner, "Tam kara vebayla yaşamanın nasıl bir şey olduğuna dair araştırma yapmaya ve her ne pahasına olursa olsun sevenlerimin yardımları ve içgörüm ile bu savaşı kazanmaya yemin etmek üzereydim ki; Wikipedia’dan tarihte bilinen son kara veba salgınının 1351'de olduğunu öğrenerek rahat bir nefes aldım. O günü asla unutmuyorum. Adeta yeniden doğmuştum" sözleriyle, hayatın kendisine nasıl ikinci bir şans verdiğini ifade etti.
 
 
 
Kara veba olmadığını anlayan fakat hastalığını internetten araştırma konusundaki yersiz ısrarına devam eden Sevilay Caner, bu kez de kendisine konulan “kan kanseri" teşhisiyle ikinci kez yıkıldı. Sitelerin önüne "tansiyon" ve "kanser" teşhislerini getirdiğini anlatan genç kız, "Şimdi, ya biri olacaktım ya öteki. E benim yaşım başım ne ki tansiyon hastası olayım? Ailede de yok dendi. Bu da geriye tek bir ihtimale işaret ediyordu, ben kanserdim" diyerek, bu kez başka bir acı gerçek ile yüzleşmeye çalıştığını belirtti.
 
Konu ile ilgili görüşleri alınan talihsiz gencin babası Nuri Caner ise üzüntüsünden dolayı kısa bir konuşma yaparken, en iyi hekimlere ya da en iyi sitelere bile danışılsa yanlış teşhisin bir tıp gerçeği olduğunu belirtti ve sözlerine şu şekilde devam etti: "Yavrumuzun veba olmadığını öğrenince her ne kadar biraz rahat ettiysek de, şikayetleri de öte yandan artarak devam ediyordu. Doğru teşhis bir türlü konulamamıştı. Biz kendisine 'Tamam kızım, uğraşma artık. Bir şeyin yoktur, geçer iki güne ağrıların' dedikçe, her gün yeni bir hastalık teşhisiyle geliyordu karşımıza. Nezle mi, veba mı, o mu, bu mu derken sonunda teşhis kesinleşti. Biricik Sevilay'ım bu lanet hastalığın pençesine düşmüş ne yazık ki..."
 
 
 
Her şeye karşın hayata dört elle sarılan ve yaşama sevincine sahip olan genç kız ise, internette tedaviye ne kadar erken başlanırsa o kadar iyi sonuçlar alınacağını okuduğunu dile getirerek, fazla vakit kaybetmeden ilaç tedavisine başlayacağını kaydetti. 
 
Henüz teşhis konulduğunun akşamında "Want to last longer? Embarrased to your woman?" şeklinde bir mail aldığını söyleyen Sevilay Caner, "Bu mailde hastalığımın utanılacak bir şey olmadığı, gerekli tedavi ile bu talihsiz hastalığı kesinlikle yenebileceğim yazıyordu. Umut ve dirayetle doldum. Geciktirmeden mail'de bahsi geçen hesap numarasına gerekli havaleyi yaparak ilaç siparişlerimi de verdim. Kimse korkmasın, günü gününe aksatmadan alacağım ilaçlarla kanser illetini yenip, eski günlerime geri döneceğim" diyerek, umudunu asla yitirmediğini gözler önüne serdi.