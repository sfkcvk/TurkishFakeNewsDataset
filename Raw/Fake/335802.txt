696 Sayılı KHK ile Yanlışlıkla İstanbul ve Çevresinde Kar Yağışının da Yasaklandığı Ortaya Çıktı... Ocak sonuna gelinmesine rağmen İstanbul'da beklenen kar yağışı bir türlü gerçekleşmezken, olayın arkasından geçtiğimiz ay tartışmalara neden olan 696 sayılı KHK çıktı. KHK'da yer alan "darbe girişimini durduran sivilere cezai ehliyetsizlik" maddesiyle ilgili tartışmaların gölgesinde kalarak hükümetin ve kamuoyunun gözlerinden kaçan kararnameye göre, İstanbul ve çevresinde kar yağışı için İçişleri Bakanı'nın yazılı emri gerekiyor.  Konuyla ilgili olarak İçişleri Bakanlığı'ndan yapılan açıklamada söz konusu maddeyle ilgili bir bilgilerinin bulunmadığı ve konunun incelendiği belirtilirken, Hükümet Sözcüsü Bekir Bozdağ da itirazlar için OHAL komisyonunu işaret etti. "Tabii şimdi geçmiş gün, o maddeyi niye koymuşuz oraya bir bakmak lazım. Açıkçası bana da biraz saçma gibi geldi" diyen Bozdağ, ancak böyle bir kanun varsa buna herkesin uyması ve saygı göstermesi gerektiğinin de altını çizdi.  Yasayla ilgili mağduriyet yaşayanların OHAL komisyonuna yapacakları bireysel başvuruların titizlikle değerlendirileceğini de sözlerine ekleyen Hükümet Sözcüsü, "Tabii orada biraz iş yükü olduğu için zaman alabilir ama 3-5 ay sonra bile olsa kar yağışı konusunda gereken adımlar atılacaktır. Bu süreçte kar konusunda son söz İçişleri Bakanlığımızındır" sözleriyle de topu Bakan Süleyman Soylu'ya attı.