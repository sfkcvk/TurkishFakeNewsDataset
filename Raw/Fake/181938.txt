Başbakan Erdoğan, "Üzerinden Siyaset Yapılabilecek Konular" Başlıklı 3 Maddelik Listeyi Muhalefet Partilerine İletti Başbakan Erdoğan, uzun süredir merakla beklenen üzerinden siyaset yapılabilecek 3 maddeyi muhalefetle paylaştı. Başbakanlık tarafından yayınlanan genelgeye göre bundan böyle afetler, şehit haberleri ve ülke ekonomisi gibi konular üzerinden siyaset yapmak tamamen yasaklanırken; havaların gidişatı, akşama ne yemek yapılacağı ve İzel, Çelik, Ercan’ın dağılma sebepleri meclis kürsüsünden özgürce tartışılabilecek. Grup toplantılarından katıldığı açılışlara dek bugüne kadar yaptığı hemen her konuşmada farklı bir konu üzerinden siyaset yapılmasının doğru olmadığını muhalefete ileten Başbakan Erdoğan’ın “muhalefetin üzerinden siyaset yapmaması gereken başlıklar” listesinin hayli kabarması üzerine Başbakanlık danışmanlarının başlattığı çalışma sonuç verdi. Başbakan danışmanlarından Hikmet Yolser: “Önce listeyi biraz sadeleştirelim, düzene sokalım diyerek çalışmaya başladık. Ancak bir gördük ki her konuşmada farklı bir konu yasaklanmış. Şehit haberi gelmiş, pat başbakanımız şehitler üzerinden siyaset yapmayın demiş, sel haberi gelmiş, pat başbakanımız sel üzerinden siyaset olmaz demiş, inanır mısınız süt dahi listede… İşin içinden böyle çıkamayınca biz de siyaset yapılabilecek başlıkları listeledik, biraz zorlamayla 3 madde çıkarabildik” dedi. Gazetecilerin yönelttiği “Ama bu durumda siyaset yapmak mümkün olmuyor?” eleştirileri karşısındaysa Yolser, “Ya aslında Tayyip Bey’in genel olarak siyaset yapılmasını sevmediğini söyleyebiliriz… Yani, muhalefet olarak değil de belki bir parça iktidar yanlısı olursa, o kadarına katlanabiliyor” cevabını verdi. Yolser’e havaların gidişatının sorgulanabildiği, ancak “havadan sudan” deyimindeki suya ilişkin siyaset yapmanın da bu genelgeyle yasaklandığı hatırlatıldığında “Arkadaşlar, su şu sıralar hassas olduğumuz bir başlık, HES’ler var, Samsun’daki TOKİ evleri konusu var, onlar biraz unutulsun, gündeme alabiliriz. Bakın İzel-Çelik-Ercan konusu serbest mesela, biraz o tartışılsın” diyen Yolser, basın toplantısından ayrıldı. Genelge, muhalefet kanadında şaşkınlıkla karşılanırken duruma en kolay adapte olan partinin BDP oluşu dikkatleri çekti. BDP grup toplantısında partililere seslenen Sırrı Süreyya Önder, yeni muhalefet konjonktürüne bir an önce uyum sağlamanın önemini vurgulayarak hiç olmazsa İzel-Çelik-Ercan konusunda yapılabilecekler olduğunu söyleyip, Çelik’in derhal ev hapsine alınması talebinde bulundu. Talep, grup toplantısında alkışlarla karşılandı. Uzmanlara göre BDP, bu hamlesiyle uzun süredir özlemini çektiği Doğu ve Güneydoğu Anadolu bölgeleri haricindeki yerlerde de toplumsallaşma konusunda önemli bir adım attı. Grup toplantısının ardından basına seslenen Önder, “Yani açıkçası biz bambaşka bir yere vurgu yapmaya çalışıyorduk ama Türkiye’de Çelik’e ev hapsi isteyen o kadar büyük bir kalabalık varmış ki, onlara da ses olmuş olduk” dedi. Talebe hükümet kanadında Adalet Bakanlığı’nın da olumlu baktığı ve kulislerde “Hiç de fena fikir değil aslında ya” söylentilerinin dolaştığı gelen haberler arasında.