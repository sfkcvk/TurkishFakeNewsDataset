Türkiye'nin İlgisini Bölgeye Çekmeye Çalışan PYD Yönetimi, Kobane’yi İmara Açtı... Kobane'de yaklaşık bir aydır süren çatışmalara Türkiye'nin ilgisini çekmek ve  kamuoyu yaratabilmek için çabalayan PYD'den bugün yeni bir hamle daha geldi. PYD Yönetim Komitesi'nden yapılan açıklamada, son çare olarak şehrin imara açılmasına karar verildiği belirtilirken, Komite Sözcüsü Rohat Zencar AVM'sinden metro hattına dek her şeyin planının hazır olduğunu açıkladı. Zencar, çok umutlu oldukları yeni projelerinin sloganını da basınla paylaştı: "Kobane... Yaşayabilene güzel yaşam alanı aslında..." Kobane’yi imara açılması kararını değerlendiren Rohat Zencar, 4 kadar kadar imar izni bulunan arazinin ileride çok değerleneceğini, meraklılarının kesinlikle bu fırsatı kaçırmaması gerektiğini ifade etti. Zencar, “Bölgede kentsel dönüşüm işi de çoğunlukla tamamlandı zaten. Eski yeni ne kadar bina varsa yıkılıdı, yıkılıyor. Gerçi deprem bölgesi ama ilginizi çekecekse biz ona göre kat ruhsat işlerinde falan da gerekli kolaylığı sağlar. Buradan özellikle Cumhurbaşkanı Erdoğan'a sesleniyorum, bu parseller hep kupon arazi, yarın başkası kapar, çok üzülürsünüz...” derken, ilgilenen ülkelerin bölgeye fizibilite çalışmaları için en yakın zamanda bir inceleme heyeti, heyetin güvenliğinin sağlanması için de mümkünse bir tank taburu göndermesi gerektiğini ifade etti. Kobane’nin dönüşümü için 16 mimardan oluşan bir ekiple titiz bir proje hazırladıklarını söyleyen Zencar, yatırımcıların tek yapması gereken şeyin girip inşaata başlamak olduğunu sözlerine ekledi. “Mesela şu ilerideki arazi...  Evet, Kraterin olduğu yer... Krater dediğime bakmayın, temeli bile hazır olarak okuyun onu siz. Geliceksin, hoop Residans’ını konduracaksın oraya...” diyen Sencar, AVM için düşündükleri araziyi de şu sözlerle tanıttı: “Eskiden, yani dün sabah, hastane binası olan şu açık araziyi de AVM alanı olarak ayırdık. Kanton Alış Veriş ve Yaşam Merkezi. Nasıl? Adı hoşunuza gitmediyse ona takılmayın, MagicLife falan da olur. Üstelik elimizdeki planda AVM'nin alt katına mescit için yer de ayrıldı. Beğenmezseniz büyütürüz orayı da. AVM'nin kira gelirini de aramızda konuşur bölüşürüz. Bölgede bu hareketlilik sürerse en geç 2 senede masrafını çıkarır orası. Bence siz bunu bi düşünün...” PYD'nin flaş açıklaması Ankara'da heyecanla karşılanırken, akşam saatlerinde olağanüstü olarak toplanan Bakanlar Kurulu'nun ana gündem maddesi ise bölgedeki yatırım imkanları ve Kobane'nin Ümraniye Belediyesi'ne bağlanması için yapılması gereken yasal değişiklikler oldu. Kurulun toplantısı haber yayına hazırlandığı sırada devam ederken, yurt dışına asker göndermeye olanak sağlayan teskerenin TOKİ ve Cengiz İnşaat'ı da kapsayacak şekilde genişletilerek yeniden meclis gündemine getireceleği son olarak basına sızan haberler arasında.