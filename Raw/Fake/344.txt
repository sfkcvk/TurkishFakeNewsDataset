Töre Cinayetleri Brezilya'yı Sarsmaya Devam Ediyor Tüm dünyada plajları, günler ve geceler boyu süren karnavalları, güzel kızları ve futbol takımıyla adından söz ettiren Brezilya, son aylarda artan töre cinayetleriyle de uluslararası basının gündemine oturdu. Son olarak, Brezilya gelenek ve göreneklerine uymadığı gerekçesiyle 19 yaşındaki kızının canına kıyan Rio de Janerio'lu baba, 25 yıl hapis istemiyle çıkarıldığı mahkemece tutuklandı.  
 
Cinayetten sonra polise teslim olan Alberto Gonzalez de La Reja ilk sorgusunda, kızını, kapalı kıyafetler giydiği, samba yapmayı reddettiği ve denize tanga ile girmekten çekindiği için öldürdüğünü itiraf etti.

 

Sorgusunda, "Bundan birkaç sene önce ekonomik sebeplerle ailecek Amazon Irmağı Havzası'na bağlı Campillas Köyü'nden Rio'ya taşındık. Binbir umutla geldiğimiz bu şehir bütün ailemi değiştirdi" sözleriyle köyden kente göçün sıkıntılarını dile getiren De La Reja, "Biz Breziyalıyız. Töremizde, sabahlara kadar dans edip sarhoş olmak var. Denize ailecek tanga ile girmek var. Mayo töremizde yoktur. Biz kadın erkek ortamlarda fink atarız; romantik birliktelik, ciddi ilişki gibi şeyler kitabımızda yazmaz" şeklinde konuştu.

 

"Biz şehre geldiğimizde çocuklar ufaktı. Yıllar geçtikçe büyüdüler, serpildiler. Ancak kızımızı, tüm telkinlerimize rağmen yaşının ve örfümüzün gereklerini yerine getirmeye ikna edemedik" diye dert yanan acılı baba, kızının yaşadığı dejenerasyonu şu sözlerle anlattı: "Geceleri sokağa çıkmıyor, evde oturup kitap mitap okuyordu. Topuklu terlik yerine parmak arası kullanıyor, denize tangayla gireceği yerde bildiğin mayo giyiyordu. Evde dahi göğüslerini kapatmak gibi aşırı saplantılara kapılmıştı." 
 

De La Reja, "Annesi ve ben karalar bağladık, kızımızdır deyip yıllarca bağrımıza taş bastık. Artık kızın durumu mahallede de ayyuka çıkınca, çevrenin alay konusu olmayı onurumuza yediremedim" derken, bardağı taşıran damlanın kızlarının kalçasını eritmek için Atkins Diyetine başlaması olduğunu belirtti.
 
De La Reja'nın avukatları, sambacı babanın mahkemedeki iyi hali ve olaydaki tahrik unsuru sebebiyle ceza süresinin kısaltılması talebinde bulunurlarken,
Brezilya Hükümeti de son aylarda artan töre cinayetlerine karşı okullarda Din Kültürü ve Ahlak Bilgisi dersinin zorunlu hale getirilmesini de içeren bir dizi önlem paketini uygulamaya koymaya hazırlanıyor.