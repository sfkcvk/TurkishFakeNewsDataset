Protesto Gösterileri Nedeniyle Zor Günler Geçiren Tunus Hükümeti'ne Bir Darbe de Türk Dışişleri'nden Geldi: ''Tunus Hükümeti'nin yanındayız...'' Ülke muhalefetinin önde gelen isimlerinden Muhammed el Brahmi’nin geçtiğimiz günlerde uğradığı suikast sonucu hayatını kaybetmesinin ardından yoğun protesto gösterilerine sahne olan Tunus’ta hükümete bir darbe de Türkiye’den geldi. Eylemler nedeniyle zor günler geçiren iktidardaki Ennahda Partisi, Türkiye’den gelen "Tunus hükümetinin yanındayız. Seçimle gelen seçimle gitmeli..." mesajının ardından adeta yıkılırken, hükümetin devrileceğine artık kesin gözüyle bakan muhaliflerse sokaklara dökülerek Türk Dışişleri'nden gelen mesajı doyasıya kutladılar. Türk Dışişleri Bakanlığı tarafından, muhaliflerin günlerdir süren eylemleri nedeniyle Tunus Hükümeti’ne gönderilen destek mesajı, ülkede hükümet karşıtları tarafından büyük bir coşkuyla karşılanırken iktidar kanadında panik ve endişe havası hakim. Konuya ilişkin olarak ilk değerlendirmeleri yapmak üzere sabah saatlerinde gazetecilerin karşısına çıkan Tunus Hükümet Sözcüsü Rahman Mihraki, “Yani ne diyim bilmiyorum. Eylem meylem mesele değil, o bir şekilde halledilir de, Türkiye’den bize destek mesajı geldiyse bu iş bitmiş demektir arkadaşlar. Hepimize geçmiş olsun..." sözleriyle yaşadıkları endişeyi dile getirdi.  "Artık sonumuz darbe mi olur ne olur bilmiyoruz ama belli ki bir yerlerden düğmeye basılmış. Maalesef defterimiz dürülmüş...” diyen Mihraki, hükümet olarak olayların bu noktaya varmaması adına çok çaba sarfettiklerini kaydetti. Hükümet sözcüsü, “Ülke karışınca ben direkt bizim dışişlerindeki arkadaşların maillerini ayarladım, Türkiye’den gelecek bir şeye karşı anında ‘Out of office auto reply’ yapıyorduk. Bütün kabine gitti kaç yıllık telefon numalarını değiştirdi. Bizzat ben, Davutoğlu bakanlıktan aradığında hep yok dedirttim kendime, tek konuşmamızda da ‘Abi çok cızırtılı geliyo, çekmiyo seninki heralde’ diyip kapattım. Ama işte kaderden kaçılmıyor. Ne yaptılar ettiler bir şekilde o destek mesajını ilettiler bize” derken, şu an kabinede morallerin sıfır olduğunu bildirdi. Deneyimli bürokrat “Şu saatten sonra artık muhalefetteki arkadaşlara yeni görevlerinde başarılar dilemekten başka yapılacak bir şey yok. Şimdiden kutluyorum kendilerini. Ama çok da sevinmesinler. Keser döner sap döner, elbet onların da Türk Dışişleri'nden destek mesajı alacakları günler gelir...” sözlerinin ardından göz yaşları içinde basın toplantısına son verdi. Ülkede günlerdir gösteriler düzenleyen muhalefet kanadındaysa Türkiye’den gelen hükümete destek mesajının coşkusu hakimdi. Mesajın duyulmasıyla beraber meydanları dolduran yüzbinlere seslenen anamuhalefet partisi Genel Başkan Yardımcısı Huseyin Elbasi "Bakın bu işin sonu belli. Bugüne kadar Türkiye'nin hiç yanıldığını gördünüz mü siz? Maşallah dedikleri 3 günden fazla yaşamış mı? Çırpınmanın bi anlamı yok artık. Gelin kan dökülmeden bu işi halledelim. Tunus'a da kendinize de yazık etmeyin" sözleriyle iktidar partisi yetkililerine bir an evvel ülkeyi terk etmeleri çağrısında bulundu. Elbasi'nin “Açıkcası bu kadar hızlı sonuç almayı ben bile beklemiyordum. Yani hükümet sallanır falan diyorduk ama daha 1 hafta geçmeden Türkiye’den destek mesajı gelecek noktaya vardıysa iş demek ki biz bu eylemleri boşa yapmamışız arkadaşlar. Demek ki dışarıdan daha net görülebiliyor bir takım şeyler.” sözleri de meydanda toplanan yüzbinler tarafından sevinç gösterileriyle karşılandı.  Türkiye'den gelen mesaja hazırlıksız yakalanan Tunus Ordusu ise en kısa zamanda bir darbe yaparak geleneklere uygun bir şekilde hükümetin görevine son vermek için hazırlıklara başladı. Konuyla ilgili olarak Tunus Genelkurmay Başkanlığı'ndan yapılan açıklamada Genelkurmay Başkanı General Mozaffer Ekresi'nin şu an Mallorca’da tatilde olduğu ve en erken önümüzdeki pazartesi Tunus'a dönebileceği belirtildi. Açıklamada "Kendisine durumu ilettik. Önümüzdeki hafta başına kadar otelin parasını peşin ödediği için tatilini yarıda kesip dönemeyeceğini ifade etti Bekliyoruz. Artık o gelince olduğu kadarıyla bir darbe yapmaya gayret edeceğiz.” denilirken, hükümet yetkililerine de bu süre içinde mümkünse biraz daha dayanıp istifa etmemeleri çağrısında bulunuldu.