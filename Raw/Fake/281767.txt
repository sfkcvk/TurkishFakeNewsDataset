Türkiye Şaşkın: ''Durup dururken niye Abdullah Gül övmeye başladılar ki şimdi?'' Genel seçimler, koalisyon pazarlıkları, Deniz Baykal'ın devreye girmesi derken şimdi de Abdullah Gül ismini sıkça duymaya başlayan Türkiye'de şaşkınlık büyüyor. Kamuoyu, Gül'e durup dururken neden övgüler düzüldüğüne anlam vermeye çalışırken, bir hamburger zincirinin başlattığı "çocuk menüsüyle birlikte sevimli Abdullah Gül figürleri" kampanyası ise tartışmaları daha da alevlendirdi. 7 Haziran seçimleri sonrası oldukça karmaşık bir hal alan siyasi manzarada her gün yeni bir sürprizle uyanan Türkiye bu kez de Abdullah Gül'le sınanıyor. Birkaç gün önce çıkan "Abdullah Gül ile 12 yıl" adlı kitapla birlikte eski Cumhurbaşkanı'nın aslında o kadar da fena bir insan olmadığı, bazı konularda sanki biraz daha şey olduğu, sevimliliği ve biraz kilo verse George Clooney'e benzeyeceği yönündeki görüşler de medyada sıkça yer bulmaya başlarken, art arda yaşanan gelişmeler de Gül'ün bir süre daha gündemi meşgul edeceğini ortaya koyuyor. - Özel bir TV kanalı tarafından George Clooney filmleri haftası başlatıldı. LED TV'lere tam uymayacak bir formatta daha basık gösterilen filmlerde Clooney'nin mümkün mertebe Gül'ü andırmasına çalışıldığı dikkatlerden kaçmadı. - "Abdullah Gülüyor" adlı bir aplikasyon akıllı telefon kullanıcılarının beğenisine sunuldu. Çocuğuna yemek yedirmekte zorlanan annelerin yardımına, üzerine bastıkça gülümseyen Abdullah Gül karakterleri ile koşan applikasyon şu ana dek 14.000 kişi tarafından indirildi. - Popüler liste sitelerinden bazılarında aynı anda 'Hangi Abdullah Gül'sünüz?' testi yayınlanmaya başlandı. Dışişleri Bakanı Abdullah Gül, Başbakan Abdullah Gül, Cumhurbaşkanı Abdullah Gül, Gezgin-Fotoğrafçı Abdullah Gül, Twitter fenomeni Abdullah Gül gibi sonuçların elde edildiği test şu ana dek 300.000'in üzerinde tıklanma aldı. - Bir hamburger zinciri çocuk menüsünün yanında Abdullah Gül action figürleri vermeye başladı. Çeşitli ebat ve giysiler içindeki figürlere çocukların ilgisi yoğun oldu.  - Ispartalı bir girişimcinin önerdiği "Abdullah Gül Suyu" projesi ise henüz netlik kazanmadı. Esansın farklı çağrışımlara yol açmasından endişe ediliyor.  " Henüz Deniz Baykal şokunu bile yeni atlatabilen kamuoyunun ise aklında ise iki soru var: "Tam olarak neden ve ne kadar bir süre Abdullah Gül'ü sevmemiz gerekiyor?". Konuyla ilgili olarak yapılan araştırmalarsa halkın %67'sinin Abdullah Gül'e sempati besleme konusunda bir sıkıntı çekmediğini ancak yine de nedenini bilmek istediklerini ortaya koyarken, bazı vatandaşların görüşleri ise şöyle:  "İnsanın aklına bin tane şey geliyor. Allah korusun gidici mi acaba sayın eski cumhurbaşkanımız?"  "Modada da bu böyledir, bi yerden bi bakarsınız aa 70'ler geri dönmüş. Arada siyasette de böyle yapılması benim hoşuma gitti açıkcası..."  "Sanıyorum seçimden sonra ortaya çıkan tabloya bakıp, işin Cem Uzan'a kadar varmasından endişe eden birileri tarafından organize edilen bir kampanya. Eğer öyleyse ben de destekleliyorum..."  "Bu sabah sipariş ettiğim Cheeseburger'in içinden Abdullah Gül figürü çıktı. Hayır özellikle Gül'süz olsun diye de belirtmiştim. Oyun büyük..."