Mısır, Suriye, Tunus ve Lübnan'da Kimi Destekleyip Kimi Lanetleyeceğimizi Karıştıran Vatandaşlar İçin Hazırlanan Broşürler Basına Tanıtıldı Son dönemde Ortadoğu’da yaşanan hızlı gelişmeler nedeniyle hangi ülkede kimi destekleyeceğini, hangisinde kimin aleyhinde gösteri yapacağını karıştıran vatandaşlara müjdeli haber Dışişleri Bakanlığı’ndan geldi. Müslüman Kardeşler’den PYD’ye, Hizbullah’tan El Nusra’ya Ortadoğu’da şu an aktif olan tüm yapılanmaların herkesin rahatça anlayabileceği şekilde renkli grafikler ve eğlenceli şarkılarla anlatıldığı broşürleri bugün düzenlenen bir basın toplantısıyla tanıtan Bakanlık yetkilileri, "Sırf napıcağını bilmediğinden, en garanti yolu seçerek hala Filistin bayrağıyla İsrail büyükelçiliğine koşuşturan vatandaşlarımız var. Tamam o da güzel, yeri gelince o da yapılsın ama olay maalesef bu kadar basit değil artık." sözleriyle tüm yurttaşlara broşürlerden bir an önce edinme çağrısında bulundu. Bakanlıkta düzenlenen basın toplantısında, sokaktaki vatandaşın bir süredir bırakın gelişemeleri yorumlamayı, örgütlerin isimlerini dahi birbirine karıştırır hale geldiğini belirten Bakanlık Müsteşarı Kamil Cemilgen, "İhvan'dı, PYD'ydi, Selefiler'di derken haliyle sürmenaja bağladı vatandaşımız. Maalesef Mısır'da gaz bombasını, çadır yakma görüntülerini falan görünce 'Bunların hangisi bizimkilerdi? Polis mi destan mı yazıyor ötekiler mi?' biçiminde bize mail atan yapan çok sayıda yurttaşımız oldu. Suriye desen daha da karışık. 'Kürtleri mi destekliycez El-Kaideyi mi? Kim ölünce ele bayrak alıp sokağa çıkmamız gerekiyor?' diye kapımıza dayanan mı dersiniz, 'Ben HGS'ye destek vermek istiyorum, ne yapmam lazım?' diye hesap soranlar mı dersiniz" sözleriyle, Dışişleri'ni böyle bir broşür hazırlamaya iten nedenleri sıraladı.  Cemilgen, kafa karışıklığına son vereceğine inandıkları broşürü ise şu sözlerle tanıttı: “Broşürümüzü tüm vatandaşlarımızın anlayabileceği bir biçimde oluşturduk. Bakın misal, 8. sayfada bir adet insan kafasıyla basket oynayan el-Kaideli minik kardeşlerimiz var. Büyükleri olarak biz de onların sırtına havlu koyarken 'oynayın ama fazla gürültü etmeyin çocuklar' diye tatlı tatlı nasihat ediyoruz. Aşağı yukarı durumu anlatıyor. Sayfa 12'yi bi açalım ne diyor orada; ‘Küçük Eseeed, küçük Eseed napıyorsun söyle bana Sivilleri vuruyorum, diktatörlüük kuruyorum’ Gördüğünüz gibi, Suriye'de kim iyi kim kötü, böylece netleştirdik. Bir de sayfa 27'ye bakalım, fotoğrafik hafıza kısmına. Ne var? Bakınız güçlü kuvvetli bir adam figürü, üstüne ‘Katar, gücüne güç katar’ yazıyor. Demek ki Katar iyi, onu destekliyoruz. Öte yandan gördüğünüz gibi Mısır askeri üniformasıyla bir başka çizim yapılmış, ‘Mısır, gel kıçımı ısır’ yazılı. Yani, neymiş? Mısır kötü, Mısır kaka...” Broşürün, bireysel çalışmaların yanı sıra grup halinde oynanabilecek öğretici oyunlar içerdiğini de belirten bakanlık müsteşarı, 74.sayfada yer alan piyes aktivitesi için gazetecilerin bir kısmını sahneye davet etti. Ortadoğu'daki tüm grupların temsili olarak yer aldığı oyunda El-Kaide, ÖSO, PYD, Suriye Ordusu, Mısır Ordusu, Ennahda, Mursiciler ve Hizbullah oyuncular tarafından canlandırılırken, bir süre sonra bütün oyuncuların birbirine tekme tokat girmesi üzerine Cemilgen araya girerek piyesi yarıda kesti. "Neyse yani herkes en azından bölgedeki örgüt isimlerine hakim olmuştur, bu da bir şey ama çok da uzatmaya gerek yok. Benim de kafam iyice karıştı" diyen Cemilgen, daha sonra salondaki basın mensuplarını tek tek kaldırarak Ortadoğu'daki örgütleri saydırdı. Toplantının sonunda, broşürü baştan sona okuyan herkesin beginner seviyede Ortadoğu hakkında konuşabilecek düzeye erişeceğini aktaran bakanlık müsteşarı, uzun yazı okumaya üşenen vatandaşlara da şu sözlerle seslendi:  "Broşürün son sayfasına koca puntolarla ‘Ya bunlar hep İsrail'le Amerika'nın işi. Bizim gelişmemizi istemiyorlar’ yazdık. Buraya kadar olan kısımdan bir şey anlamayan vatandaşlarımız Ortadoğu konusu açıldığında direkt bu cümleyi söyleyip konuyu kapatsınlar. Bakanlık olarak kafamız çok karışınca biz de aynısını yapıyoruz zaten. Sene olmuş 2013, hala peynir ekmek gibi gidiyor inanır mısınız?”