Yüksek Beklentilerle Senelik İzne Çıkan Ofis Çalışanı, Çok Büyük İhtimalle Yine Kimseyle Yatamadan Geri Dönecek Bir mühendislik firmasının tasarım bölümünde çalışan makine mühendisi Faruk Herdem (29), bütün bir yıl boyunca hayalini kurduğu yıllık iznine sayılı günler kala tatlı bir heyecan yaşıyor. Her sene olduğu gibi bu sene de tatile büyük beklentilerle çıkacak olan Herdem, Marmaris'te geçireceği süre boyunca tüm çabalarına karşın yine büyük ihtimalle karşı cinsten kimse ile yakınlaşamayacak ve 1 hafta sonra büyük bir nefretle döneceği işindeki tek tesellisi ofisteki en bronz insan olması olacak. Daha önce samimi arkadaşlarıyla beraber gitmeyi düşündüğü Marmaris'e kimsenin yıllık izinleri aynı tarihe düşmeyince yalnız başına yolculuk edecek olan Faruk Herdem, müdüründen aldığı özel izin sayesinde çarşamba günü öğleden sonraki uçağına yetişebilecek. Yakın çevresinin "2 sene önce bi arkadaş gitmiş, kum gibi turist kaynıyormuş" gazına gelerek gittiği Marmaris Sunrise Club'a yerleşir yerleşmez bunu insanlara duyurması gerektiğini düşünecek olan genç mühendis, Instagram'ında ve toplamda 26 kişinin takip ettiği Twitter'ında "@Marmaris" şeklinde bir ileti paylaşacak. Söz konusu ileti iş yerindeki en yakın arkadaşı Mustafa Torunlu'dan başka kimsenin pek dikkatini çekmeyecek. Otelinin yeterince dolu olmaması ve kalanların da çoğunlukla yerli turist olması ile tatilinin ilk hayalkırıklığını yaşayacak olan Faruk Herdem, hiç vakit kaybetmeden daha ilk günden bronzlaşma çalışmalarına başlayacak. Bu amaçla bütün gün havuz kenarında malak gibi yatacak olan Herdem, ilk gecesini korkunç ağrılar yüzünden uyuyamadan geçirdikten sonra ertesi güne kan çanağına dönmüş gözler ve pancar gibi bir suratla başlayacak. Herdem, mesleğinin getirdiği analitik düşünme becerisi ve yüksek gözlem yeteneği sayesinde tatilinin daha 2. gününde koca otelde sadece 3 tane güzel hatun olduğunu ve onların da eşleriyle birlikte balayı için burada bulunduklarını üzülerek farkedecek. Her şeye karşın moralini bozmak istemeyecek olan genç mühendis, dışarıda yemek parası vermemek için otelinde tıka basa karnını doyurduktan sonra bir umutla kendini Marmaris gece hayatına atacak. Çok sayıda barın kapısından geri çevrilmesinin ardından Marmaris sınırları içindeki en leş mekan olan Buzzlinck'e girmeyi başaran Faruk Herdem, bunun coşkusunu daha fazla tek başına yaşayamayacak ve hemen Facebook profilinde "Buzzlinck'te tatil keyfi" şeklinde bir ileti paylaşacak. Mustafa Torunlu ve iki kişi daha bunu beğenecek. Elindeki votka limonla bütün gece kös kös ayakta durup dansa benzer anlamasız salınımlar yapacak olan Faruk Herdem, kendi aralarında eğlenen İngiliz turist grubunu bütün gece boyunca kesecek ve yeterince içtikten sonra gruptaki kızlardan bir tanesinin de kendisine baktığından kesinlikle emin olacak. Gruba yaklaşacak cesareti bulmak için bütün gece boyunca kendisini içkiye verecek olan Herdem, sabah büyük bir baş ağrısı ile uyanarak dün gece utanılacak bir şey yapıp yapmadığından emin olmaya çalışacak. Henüz tatilinin üçüncü gününde tatilinin bitmesine kaç gün kaldığını sayarak ve dönüşte kendisini bekleyen birikmiş işleri düşünerek strese girecek olan ofis çalışanı, o sinirle istifasını verip güneyde bir yerlerde pansiyon açmayı ciddi ciddi aklından geçirecek. Elbette, Herdem'in hayatının geri kalanında böyle bir gelişme kesinlikle yaşanmayacak. Tatilinin kalan 3 günlük bölümü havuz kenarında yanmaktan ve girebildiği tek bar olan Buzzlinck'e gitmekten ibaret olacak olan Faruk Herdem, yalnız başına geçirdiği gecelerin birisinde kendisi gibi tek başına tatile çıkmış bir başka beyaz yakalı çalışan Melih Aytekin (30) ile arkadaş olup sürekli onunla birlikte vakit geçirecek. Böylelikle karşı cinsten biriyle bir şeyler yaşama şansını da iyice sıfıra düşürecek olan Herdem, "Abi bu turistleri hep ameleler götürüyor. Şu hayatta şezlongçu olmak varmış" şeklindeki bir dizi görüş üzerinde hemfikir olduğu Melih Aytekin'le kısa sürede 40 yıllık dost kıvamına gelecek. Tatilin bitmesinin hemen ardından, birbirlerini Facebook'ta da ekleyecek olan ikilinin, bir daha fiziksel olarak görüşmesi gibi bir durum söz konusu bile olmayacak. Evine döner dönmez Facebook'ta "Marmaris" adıyla bir albüm açacak olan Faruk Herdem, bu albüme yüklediği gün batımı, otel odasının genel görünümü, yenen balıktan tabakta arda kalanlar, karizmatik olduğuna inanılan güneş gözlüklü birkaç fotoğraf ve eli yüzü düzgün bir iki turist kızla rica minnet yan yana gelinerek çekilmiş pozlar ile ne kadar şahane bir tatil geçirdiğine insanları inandırmaya çalışacak. Tatil sonrası tüm bronzluğu ve mutsuzluğu ile gideceği ofisinde arkadaşı Mustafa Torunlu'ya, birlikte resim çektirdiği turist kızlarla olan 30-35 saniyelik muhabbetini "Birini az daha götürüyordum ama..." diyerek bir saatte anlatacak olan Herdem, son olarak paylaşacağı "Kürkçü dükkanına dönüş :('' şeklindeki iletisi ile umudunu önümüzdeki seneye taşıyacak.