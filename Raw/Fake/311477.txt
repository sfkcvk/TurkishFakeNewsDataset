Bodrum Kaymakamlığı, İlçenin Çeşitli Yerlerine Gizlenmiş 20 Bin İstanbullu'yu Daha Bularak Otobüslerine Bindirdi... Bodrum Kaymakamlığı ve İlçe Jandarma Komutanlığı'nın ortaklaşa düzenlediği operasyonla, Bodrum'un çeşitli yerlerine saklanmış halde bulunan 20.000 İstanbullu ele geçirildi. 9 günlük bayram tatilinin neredeyse sonuna gelinmesine rağmen hala Bodrum'u terk etmeyen İstanbullular'a yönelik operasyonda ayrıca 2500 civarında Ankaralı da kıskıvrak yakalanırken, tatilciler bulunan ilk otobüse bindirilerek memleketlerine yollandı. Kaymakamlık'tan yapılan açıklamada, yaklaşık 300 jandarma eri ve av köpeklerinin katılımıyla gerçekleştirilen "Halikarnas balıkçısı" adlı operasyonda ele geçirilen 20.000 İstanbullu'dan 200 kadarının butik otel, şirin kafe ya da incik boncukçu açarak Bodrum'a yerleşme hazırlığında olduğu belirtilirken, kalanların ise iş yerinden bir iki gün daha izin alarak tatili uzatmaya çalışan normal tatilciler olduğu bildirildi. Operasyonu yöneten Bodrum İlçe Jandarma Komutanı Kurmay Albay Muzaffer Aydere, arama çalışmalarında kendilerine yardımcı olan Bodrum halkına teşekkür ederek başladığı konuşmasında şu bilgilere yer verdi: "Gitmemek için direren İstanbullular'dan 6000 kadarını çeşitli beach'lerde şezlongların altına saklanmış halde bulduk. Bu arkadaşları beach görevlilerinin yardımıyla  yapıştıkları şezlonglardan ayırarak otogara teslim ettik. Orada tabii bazı insanın yüreğini yakan görüntüler de yaşandı. Ağlayanlar, kendini şezlona zincirleyenler vs gibi. Ancak kararlılığımızdan en ufak bir şekilde taviz vermedik.  Bunun yanında ormanlık alanlara, araç bagajlarına ve çeşitli mekanlarda barın arkasına ve masa altlarına saklanmış halde bulunanların sayısı da 3000 civarında. Sonuncuların önemli bir kısmı sızmış olduğundan bize fazla güçlük çıkarmadılar. En zorlandıklarımız ise kendilerini kaldıkları otel ve pansiyonlarn odalarına kilitleyenler oldu. Bir kısmını oda servisi kılığına girmiş jandarma erlerimizin yardımıyla odadan çıkarırken kimi yerlerde ciddi dirençle karşılaştık. Ancak bunları da gerek içeri sis bombası atarak, gerek kapıyı kırarak, gerekse de komando birliklerimizin düzenledikleri operasyonla camdan içeri girerek ele geçirmeyi başardık. Arkadaşlarımı başarılı ve özverili çalışmalarından dolayı kutluyorum..." Ele geçirilen İstanbullular, sağlık kontrollerinin ardından otogardaki yazıhanelere teslim edilirken, operasyonların önümüzdeki günlerde de yoğunlaşarak devam edeceği açıklandı. Özellikle botlar ve kayıklarla denize açılarak izlerini kaybettirmeye çalışan tatilciler için Sahil Güvenlik Arama Kurtarma Ekipleri ve SAT komandılarının da katılımıyla gerçekleşecek operasyonlarda hedef, en geç pazartesi sabahına kadar Bodrum'u İstanbullular'dan tamamen ardındırmak...