Fenerbahçe Bayraklarıyla Dün Gece Taksim Meydanı'na Giren DİSK Üyeleri 1 Mayıs'a Dek Fark Edilmemeyi Umuyor Fenerbahçe'nin 2013 - 2014 Süper Lig şampiyonluğunu garantilemesiyle birlikte dün gece milyonlarca taraftar sokaklara dökülürken, İstanbul Taksim Meydanı'nda halen kutlama yapan yaklaşık 1000 kişilik grupla polis arasındaki gergin bekleyiş ise sürüyor. Adının açıklanmasını istemeyen bir emniyet yetkilisi, başta DİSK olmak üzere bazı işçi sendikaları ve sivil toplum örgütlerinin 1 Mayıs'a Taksim'de girebilmek için şampiyonluk kutlamalarını bahane ettikleri yönünde ihbarlar aldıklarını belirtirken, "Valla 20 saattir buradalar. Daha önemli bir yamuklarını görmedik. Bu saate kadar hala 'yaşa Fenerbahçe' diye bağırıyolar. Ama emek, işçi falan dedikleri anda tepelerine bineceğiz." sözleriyle grubun dikkatle izlendiğini ifade etti.  Lig'deki 19. şampiyonluğu kutlamak için dün akşam 21.00 sularında Taksim Meydanı ve çevresinde toplanan Fenerbahçeli taraftarlardan önemli bir bölümü ilerleyen saatlerde evlerine dönerlerken, geride kalan yaklaşık 1000 kişilik grup, halen marşlar ve tezahuratlar eşliğinde kutlamalara devam ediyor. 1 Mayıs için alanda önceden önlemler alan İstanbul Emniyeti'ne bağlı çevik kuvvet ekipleri ise, şu ana dek grubu uzaktan temkinli bir şekilde izlemekle yetindiler.  Adının açıklanmasını istemeyen bir emniyet yetkilisi, grubun esas maksadıyla ilgili bazı şüpheleri bulunduğunu belirterek şöyle devam etti:  "Başta, 3 Temmuz'dan bu yana baya dolmuşlar, heralde o yüzden hala şampiyonluk kutluyolar, diye düşündük ama neredeyse 24 saat olacak artık. İnsan bi noktadan sonra ister istemez kıllanıyor. Aralarından bir kaçıyla konuştuk, 'kutlamalar bu sene 1 hafta sürecek' dediler. Normal zamanda eylemciyi şıp diye tanırız ama burda durum biraz daha zor. Şampiyonluk kutlaması için yüzlerini boyayanlar var. Adam komple lacivert yapmış suratı, bıyıklar sarı. Tam emin olamıyorsun bunlar tütünle sarartılmış sendikacı bıyığı mı diye. Böyle bi kamuflaj da bulmuş olabilirler... Neyse du bakalım kulüpten bi teyit bekliyoruz, yakın zamanda işin aslı astarı belli olur..." Grup tarafından zaman zaman okunan "mazinde galatasaraaay yaşaaa fenerbahçeeee, kalplerde vardır beşiktaaaş yaşaa fenerbahçeee" şeklindeki marşın da şüphelerini doğrular yönde olduğunu belirten emniyet yetkilisi, "Arada tek tük sol yumruk havaya kaldıranlar olduysa da şampiyonluk heyecanıdır, münferittir dedik. Şimdilik alttan alıyoruz ama GS'li birkaç memur arkadaşın sabrı da zorlanmıyor değil. Gerçekten Fenerbahçe taraftarı bile olsalar bence artık bi son vermeleri lazım bu işe..." diyerek grubu sağduyulu davranmaya davet etti.  Haber yayına hazırlandığı sırada grubun kutlamalara devam etmek için alana çadır kurma konusunda emniyet birimleriyle pazarlık halinde olduğu bilgisi gelirken, basına konuşan taraftarlar ise şampiyonluk kutlamalarına yapılacak bir müdahalenin tüm Fenerbahçe camiasına yapılmış olacağına dikkat çektiler. Meydan'daki taraftarlardan O.B(29), Fenerbahçe'nin emparyalizme karşı kazandığı haklı zaferi sadece bir kaç saat kutlamanın yetersizliğine dikkat çekerek, "Sermayenin ve onun işbirlikçilerinin suratına atılmış bu şamarı nerden baksanız, yani kafadan en az 3 gün falan kutlamak gerekiyor. 'Kutlatmam' diyen varsa bilin ki başarımızı çekemiyordur..." sözleriyle başta kaptan Alex ve teknik direktör Daum olmak üzere şampiyonlukta emeği geçen herkese Taksim Meydanı'na davet etti.