Panama, Survivor İçin Ülkeye Gelen En Ünlü İsmin Ümit Karan Olmasını Hazmedemiyor Bu yılki Survivor Ünlüler-Gönüllüler’e ev sahipliği yapan Panama’da, yarışma için Türkiye'den gelen ünlülerin yeterince ünlü olmaması nedeniyle başlayan gerginlik, diplomatik alana da sıçradı. Konuyla ilgili olarak Panama Dış İşleri Bakanlığı tarafından yapılan açıklamada, en ünlüsü Ümit Karan olan bir kafilenin “Ünlüler” olarak yutturulmaya çalışılmasının kabul edilemez olduğu belirtilirken, Ankara’ya nota verilmesi ve Boğaz'dan geçen Panama bandıralı gemilerde yarışma süresince bayrakların yarıya indirilmesi gibi sert önlemlerin de kapıda olduğu ifade edildi. 

 Survivor Ünlüler-Gönüllüler yarışmasının bu yıl ülkelerinde düzenleneceği haberinin ardından büyük emeklerle programa hazırlanan Panama’da tansiyon yükseliyor. Yarışmanın başladığı güne dek ünlü isimlerin ülkelerine geleceğine ilişkin umutlarını koruyan Panamalılar, karşılaştıkları manzara karşısında tam bir yıkım yaşarlarken, akşam saatlerinde“Panama, Türkiye'nin outlet’i olmayacak!” sloganları eşliğinde Büyükelçiliğimize yürümek isteyen bir grubu güvenlik güçleri gaz bombası kullanarak dağıttı.

 

Olayların ardından Devlet Başkanı Fabio Guareaz vatandaşları itidale davet ederek, Türkiye'ye gereken yanıtın en kısa sürede diplomatik kanallardan verileceğinin de altını çizdi. Panama Dışişleri Bakanı Javier Bruno Martinez'se Bakanlık'ta düzenlediği basın toplantısında sert ifadeler kullandı: 
 
“Bu seferki Survivor, Panama’da yapılacak diye kaç zamandır heyecanla bekliyoruz. Yani tamam, Türkiye'nin de çapı belli, eti budu belli, öyle çok dünya çapında bir şöhreti yok denecek kadar az ama tutup da ülkenin en çok rövaşata deneyen adamını ünlü diye göndermek nedir? Hülya Avşar yok, Hadise yok, Panama Belediyesi 3 aydır kumsal temizliyor, orman temizliyor orada. Tüm bu çaba maksimum ‘Bak şu kız bilmemne dizisindeydi’, 'Bu oğlan şunun eski sevgilisi’ denilecek insanlar için miydi? Aziz Panama topraklarına Kavak Yelleri seti muamelesi yapmaya kimsenin hakkı yok!” 

 “Ünlüler” takımındaki isimlerin beklentileri karşılamaması üzerine katılımcıları daha yakından araştırdıklarını kaydeden Martinez, “İlk gece güvenlik ekiplerimiz setin yakınlarında ormanlık arazide afedersiniz açık havada sıçan birini yakalayıp getirdiler, tam tutukluyorduk o bile ünlüymüş güya... Artık eminiz, istemediğiniz adamları bir şekilde Türkiye’den uzaklaştırmak için uyguladığınız bir taktik bu. Güzelim ülkeyi Dingo’nun ahırına çevirdiniz...” ifadelerine yer verdi.

 

“Misilleme olarak biz de Türkiye’ye Panamalı ünlüleri yollayalım dedik… Ancak maalesef bu ülkenin şu an için en ünlü kişisi, Panama bandıralı gemi… Evet, bildiğiniz gemi… O yüzden tepki olarak biz de Türkiye karasularına giren gemilerimizde, bayraklarımızı yarıya indirme kararı aldık. Bilmiyorum, ne kadar etkili olur ama yine de anlayana çok güzel ders verdiğimizi düşünüyorum...” diyerek Hükümetin bundan sonra izleyeceği yol haritasını açıklayan Martinez, son olarak Panama halkını göreve çağırdı: 

 “Bu insanları en kısa yoldan ülkemizden defetmek için önümüzdeki tek seçenek SMS oylamaları gibi görünüyor. Ben inanıyorum ki Panama halkı en kısa sürede Ada Konseyi’ne ağırlığını koyacak ve bu ünlüymüş gibi yapan insanlara gerekli dersi verecektir. Yalnız bi tane Adriana Lima’ya benzeyen arkadaş var orada. O dilediği kadar kalsın, gerekirse adayı üstüne yapalım. Onun haricindekilere yüklenin SMS’le bitsin bu iş!”