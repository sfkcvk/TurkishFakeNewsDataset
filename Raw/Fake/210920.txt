İçişleri Bakanlığı, Modernize Edilen Sinek İlaçlama Araçlarıyla Biber Gazı Hizmetini Vatandaşın Ayağına Getiriyor... Türkiye’de son dönemde artan eylemlerle beraber vatandaşın biber gazı ihtiyacını karşılamakta güçlükler yaşanması üzerine harekete geçen İçişleri Bakanlığı, yeni projesini kamuoyuna sundu. Düzenlenen basın toplantısında ilk kez görücüye çıkan, bütün ülkeyi mahalle mahalle gezerek biber gazı sıkacak olan yeni nesil sinek ilaçlama araçları büyük beğeni toplarken, bakanlık görevlileri tüm vatandaşları aracın oturdukları bölgeden geçeceği saatte ailecek evde olarak bu hizmetten faydalanmaya davet etti. Bakanlık binasında bu sabah düzenlenen basın toplantısında, bundan böyle Türkiye’de hem eylemciler hem güvenlik güçleri açısından devrim niteliğinde yeniliklere imza atacak olan yeni nesil sinek ilaçlama aracı "TOMA-SİA"lar halka tanıtıldı. Bakanlık Halkla İlişkiler Sözcüsü Ertem Canova, görkemli tanıtıma seyyar araçlara duyulan ihtiyaca dikkat çekerek başladı: “Bugün Türkiye gibi her an orada burada eylem olan bir ülkede istedik ki artık vatandaş bizim ayağımıza gelmesin, biz onlara gidelim. Zaten şu anki durumda çekirdek bir ailenin çocuğuna üniversitede gaz bombası atıyoruz, annesi 'yavrum evladım niye millete gaz sıkıyorsunuz?' dediği için gazlanıyor, babaya da tribünde sıkıyoruz. Nerde kaldı o ailenin bütünlüğü? Bundan sonra herkese açıkça söylüyorum, akşam ezanı okunup o aracın sokaktan geçtiği vakitte herkes evde, sofranın başında olacak...” Her geçen gün biber gazıyla ulaşılması gereken vatandaş sayısının arttığının altını çizen Canova, mevcut emniyet güçleriyle bu denli büyük kitlelere hitap etmede yaşadıkları sorunun önüne de TOMA-SİA’larla geçileceğini kaydetti. Canova, “Bakın mesela adam eyleme gidiyor ama diyelim ki arka sıralarda kalıyor. Nooluyor o zaman? Kendi vergisiyle alınan, anasının ak sütü gibi helal olan biber gazından faydalanamıyor” sözleriyle herkese eşit mesafede yer almak istediklerini kaydetti. Konuşmasının sonunda globalleşen dünyada artık eylem biçimlerinin de bir hayli farklılaştığına dikkat çeken Canova, özellikle sokaktaki gösterilere katılmak yerine Facebook iletileri ve Tweet’ler aracılığıyla tepkilerini gösteren vatandaşların da yeni uygulama sayesinde es geçilmeyeceğini belirtti. “Biz bugüne dek iyi kötü karşımıza gelene zaten daha ağzını açmadan biber gazlarını verdik, çok şükür onlara bir borcumuz yok. Ama adam tutmuş koltuğundan hiç kalkmadan bilgisayar başında twitter'da orada burada atmış tutmuş. İşte şimdi bu durumdaki vatandaşlarımıza bir pencere uzaklıktayız, açsın penceresini, geçen araçtan yesin biber gazını” diyen Canova basın mensuplarına teşekkür etmesinin ardından TOMA-SİA’la Bakanlık bahçesinde ufak bir gösteri turu attı. Gösteri turu esnasında sıkılan biber gazından etkilenen İçişleri Bakanlığı’na mensup 3 memur ile 2 gazetecinin kaldırıldıkları hastanede tedavileri devam ediyor.