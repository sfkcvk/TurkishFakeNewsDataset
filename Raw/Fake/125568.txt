Oruç Tutmayan Kadına Yapılan Saldırının İzlerini Silmek İsteyen Erzurum Belediyesi, Oruç Tutmayan Bir Erkek Döverek İmajını  Düzeltecek Artık gelenekselleşen “Ramazan’da Oruç Tutmayan Vatandaşa Dayak Atma” haberlerine, bu sene sokakta sigara içen bir kadının dövülmesiyle adını yazdıran Erzurum'da moraller bozuk. Çevre illerde, Erzurumlular'ın güçlerinin bir kadına yettiği yönünde yapılan yorumlar yöre halkında huzursuzluk yaratırken, ilin zarar gören imajını düzeltmek isteyen Erzurum Belediyesi, en kısa zamanda oruç tutmayan yetişkin bir erkeğin dövülmesi için kolları sıvadı.
 
 
 
Konu hakkında Erzurum Belediye Binası önünde basın mensuplarına açıklamalarda bulunan Belediye Encümeni Oktay Şifahi, Erzurum halkının yaşadığı utancı silmek adına çalışmalara başladıklarını belirterek, "dayak yemeye müsait onlarca erkek arasından Ramazan dayağını layıkıyla hak eden adayı tespit etmek için titiz bir çalışma yürütüyoruz" sözleriyle Erzurumlular'ı rahatlatan mesajlar verdi. 
 
Bin bir türlü küpelinin, uzun saçlının, dövmelinin arasından en sopalık vatandaşın tespiti için gece gündüz çalışıldığını ve hiçbir masraftan kaçınılmadığını kaydeden Şifahi, "Bir bayana yapılan bu saldırı bize hiç yakışmadı ancak birkaç kendini bilmezin yaptıkları şehrimize maledilmemeli.   Erzurum insanı yiğittir, merttir, dadaştır...Çok yakında tüm Türkiye, gerektiğinde yetişkin bir erkeği de nasıl hırpaladığımıza şahit olacak." dedi. 
 
 
 
İncelemelerinde sona yaklaştıklarını dile getiren Belediye encümeni, dayak yemeye en yakın olan şanslı ismi de kamuoyuna duyurdu. Atılacak dayak için Can Nizamoğlu (21) adlı genç ile temasta olduklarının müjdesini veren Oktay Şifahi, 
Erzurumlular'ın yüreğini soğutacak açıklamalarını şu sözlerle sürdürdü:
 
"Güzel Erzurum'un adına yaraşır dayağı atmak için çıktığımız bu yolda onlarca garip tipin, sokakta sigara-su içen adamın arasından en öne çıkan arkadaşımız Can oldu. Kendisini sadece Ramazan özelinde değerlendirmemek lazım, icabında yılın 12 ayında dayak yiyecek bir tipi var sağolsun. Talihlinin tam olarak hangi mekanda dövüleceği konusu açıklığa kavuşur kavuşmaz, şehrimizin mağduriyeti giderilecektir. Şimdilik öne çıkan yerler İskender Paşa Mahallesi ve Sarıgazi İnternet Kafe ancak Sarıgazi Müftüsünün de araya girmesiyle internet kafe olasılığı bir adım öne çıkıyor. Dayak büyük ihtimalle, Can Nizamoğlu'nun kafede sigara içtiği bir anda gerçekleşecek..."
 
 
 
Belediye Encümeni Oktay Şifahi'nin sözlerinin ardından kendisine ulaşılan Can Nizamoğlu ise Razaman dayağı için seçilmekten duyduğu memnuniyeti dile getirerek, onlarca aday arasından kendisini tercih eden Belediye'ye teşekkür etti. "Benim için süpriz olmadı; zaten şu tiple pek bir rakibim de yoktu" diyerek kendisine duyduğu güveni ortaya koyan Nizamoğlu, Erzurum gibi bir yerde ortalama Müslüman, Sünni, Türk imajına uzak hal ve tavırlarıyla uzun süredir halkı provoke ederek dayağı çoktan hakettiğini açık yüreklilikle dile getirdi. "Kaç yıldır ha dayak yedim, ha yiycem derken epey bir strese girmiştim. Rengim, benzim atmıştı. Dayaktan daha kötü bir şey varsa o da dayağı beklemek." diyen talihli genç, mubarek Ramazan Ayı'nın herkes için hayırlara vesile olmasını dileyerek sözlerine son verdi.