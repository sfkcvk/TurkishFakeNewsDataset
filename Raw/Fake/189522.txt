Magazin Programlarının Sevilen Dış Sesi İrfan Elkeser: "Kim seviyor lan? Ben bile kendi sesimden tiksiniyorum..."  Sesiyle bir çok magazin programına can veren, emektar seslendirme sanatçısı İrfan Elkeser (52) Magazin Gazetecileri Derneği tarafından kendisine verilen “Meslekte Onur Ödülü”nün ardından düzenlediği basın toplantısında isyan etti. Yaşadığı mesleki deformasyon nedeniyle günlük hayatında da aynı sinir bozucu tonlamayla konuşmaya başladığını ifade eden televizyon dünyamızın “Çekinom Çeysa İrfan”ı, tören sonrası düzenlediği basın toplantısında "Sesimden kendi evlatlarım hatta bizzat ben bile artık tiksinir hale geldim. Kime selam versem 'aha geldi gene yavşak' diye yüzünü çeviriyor. Vaktiyle 3 kuruş para kazanacağım diye bu işe bulaştığım güne lanet olsun..." sözleriyle yaşadığı pişmanlığı dile getirdi.    

 TRT’de başladığı seslendirme ve televizyon kariyerini 1997 yılında terk ederek özel kanallara yönelen ve dönemin en popüler yapımlarından olan magazin programlarının vazgeçilmez dış sesi olmayı kısa sürede başaran İrfan Elkeser, zor günler geçiriyor. Son olarak Magazin Gazetecileri Derneği tarafından Meslekte Onur Ödülü’ne layık görülen Elkeser “Benim kariyerim bitmiş, aile hayatım mahvolmuş, bunlar bir de dalga geçer gibi ödül veriyorlar. İçeride ödül komitesine de söyledim, 'alın bi tarafınıza...' dedim... İrfan'dan şok sözler... Onlara öyyyle bir yanıt verdim ki... Azz sonraa”  diyerek yaşadığı deformasyonu gözler önüne serdi.

 

Meslek yaşamının kısa bir özetini sunduğu basın toplantısında Elkeser “Zamanında TRT'de seslendirme yapan adamdım ben, nasıl bu hale geldim aklım almıyor. Keşke parasına kanıp hiç girişmeseydim bu işlere. Bakın Toprak Sergen'e, bir gün gelip magazin programı seslendirmeye heves etti mi? Dünki Marty Mcfly bile bugün NTV'de kültür sanat programı yapıyor. Bense eşin dostun yüzüne bakamaz oldum, adım dedikoducuya, gıybetçiye çıktı” dedi.

 Elkeser, "geçen elektrik faturama itiraz etmek için TEDAŞ'ı aradım. Kadının bana sorduğu ilk şey Petek Dinçöz'le Can Tanrıyar'ın gerçekten ayrılıp ayrılmadığı oldu" diyerek yaşadığı drama dikkat çekerken, basın mensuplarının "hakkaten ayrıldılar mı ya onlar?" şeklindeki sorularına ise anlamlı bir yanıt verdi: "önceee inkarr ettilerrr.. Can Bey öyle bir şey söyledi ki! ŞOK ŞOK ŞOK!!! Evi önce kim terkettiiii? AZ SONRAAAA NELER SÖYLEYECEĞİM?" 

 

Açıklamalarını sürdürdüğü sırada, basın mensuplarının teker teker ortamdan ayrılması karşısında gözyaşlarına hakim olamayan Elkeser, "Ne diyeyim ki... Siz de haklısınız aslında. Evladınızın sesi böyle olsa, yine sevilmez" derken, kendisini büyük sabırla dinleyen Cihan Haber Ajansı muhabirine de "Abi sen de git, tamam artık yorma kendini. Anladım ben anlayacağımı" şeklindeki sözleriyle basın toplantısını sona erdirdi. Cihan Haber Ajansı muhabiri, mp3 player'ını usulca kulaklarından çıkartarak uzaklaştı.