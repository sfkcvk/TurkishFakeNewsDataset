Genç Subaylar Rahatsız: ''Ulan darbe de iyice ayağa düştü ha...'' İstanbul Cumhuriyet Başsavcılığı Terör ve Örgütlü Suçlar Soruşturma Bürosu tarafından Beşiktaş taraftar grubu Çarşı için hazırlanan 'darbe teşebbüsü' iddianemesi, Türk Silahlı Kuvvetleri bünyesinde de rahatsızlık yarattı. Ordu içinde ismini açıklamak istemeyen bir grup subay, eskiden hiç değilse darbe denilince insanların bir adım geri çekildiğini ve durup düşündüğünü belirterek, "Fakat şimdi Çarşı'nın da zoruna gitmesin ama darbe iyice çoluk çocuk işine dönüştü. Eline bir kutu talcid alıp parka giden darbe yapmış oluyor. Ağız tadıyla rahatsız bile olamaz olduk" ifadelerini kullandılar. Ankara Sıhhıye Orduevi'nde basın mensuplarına çeşitli açıklamalarda bulunan çok sayıda muvazzaf subay, basın mensuplarını öncelilkle "Ya bakın, lütfen 'Muhtıra Gibi Açıklama' diye başlık atmayın. Cidden bir tadı falan da kalmadık artık" sözleriyle uyardılar. Gündeme yansıyan son gelişmelerin kendilerini artık iyiden iyiye rahatsız ettiğini itiraf eden genç subaylar, isimlerinin kamuoyuna açıklanmaması koşuluyla basın mensuplarına şu açıklamaları yaptılar: "Tamam, askeri vesayet kalktı. Gayet güzel oldu, hoş oldu da, bunun için mi kalktı yani? Madem yine darbe söylentileri olacak, hiç değilse içinde Albay, Korgeneral, Amiral falan geçseydi. Çocuklar yanlış anlamasın ama Davulcu Vedat ne? Tribün lideri Cem Yakışkan kim? Bu adamlar darbe yapıp da n'apacak? Başa Slaven Biliç'i mi getirecek? Ofsaytı mı kaldıracak? Her hafta millete yeni beste mi ezberletecek? UEFA ile olan ilişkileri mi askıya alacak? Beğenmediğin Mısır'da adamlar hala aslanlar gibi darbelerini yapıyorlar. Bizde iki tane çocuk parkta şarkı söyledi, duvar yazısı yazdı diye hemen darbe diyoruz. Hükümet yanlış anlamasın ama bi laf vardır ya hani, kedi - çok afedersiniz - anüsünü görmüş, bu yara beni öldürür demiş, tam o hesap. Yemin ediyorum kaç yüz yıllık asker devletinin düştüğü duruma bak ya..." Şu an için tek tesellilerinin hiç değilse Çarşı'nın hükümeti yıkamaması olduğunu da sözlerine ekleyen genç subaylar, 27 Mayıs'tan, Ergekenon'a ve Balyoz'a uzanan bu yolda bir taraftar grubuyla anılmaktan duydukları rahatsızlığı dile getirdiler. Genç subaylar, darbenin iyice ayağa düşmesinden dolayı artık kendilerini bu tip haberlerle yan yana görmek istemediklerini belirtirken, kendilerine bir destek de hastanede yatmakta olan Kenan Evren'den geldi. Ömrünün son günlerini geçirdiği hastanede, bu tip haberleri işitmekten dolayı büyük hicap duyduğunu kaydeden Evren, "Biz eskiden darbeyi televizyona çıkarak, üniformalarımızla yapardık. Şimdiki darbeciler öyle mi? Kot-tişört-çanta darbe yapmaya çalışıyorlar. Tabi ki yargılanırsın öyle olunca. O işin bi ağırlığı var, darbenin ruhuna yakışmaz kot pantolon" diyerek, ilerleyen yıllarda darbe yapmak isteyen gençlere önemli uyarılarda bulundu. Kenan Evren, kimsenin kendi yaşına takılmaması gerektiğinin de altını çizerken, "Çocuklar! Nerede benim üniformam? Getirin şunlara bir darbe yapayım da görsünler. Emir erim Ramazan'a da haber verin gelsin. Şu serumları alın da darağacında kullanırız... Bakın ben bu halimle bile yaparım darbeyi Çarşı kimmiş, onlara mı kaldı darbe yapmak?" sözlerini sarfetmesininin ardından hemşireler tarafından yapılan sakinleştirici ile etkisiz hale getirildi.