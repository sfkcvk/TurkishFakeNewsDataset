''Youtube kanalı işinde para varmış'' Gazı, Bir Kez Daha Utanç Verici Görüntülerin Ortaya Çıkmasına Neden Oldu... Son zamanlarda gençler arasında giderek yaygınlaşan 'Ya bu Youtube'da kanal açıyormuşsun, izlenirsen eğer güzel para geliyormuş' şeklindeki sohbetler, Ankara Etlik'te bir kez daha görenlerin başkasına adına utandığı bir video ile son buldu. Henüz 1.204 kişi tarafından izlenmiş olan videoya tanık olanlar, dehşet dakikalarını anlattı... Son 10 yıl içerisinde sırasıyla önce bir web sitesi ile, daha sonra da bir akıllı telefon uygulaması ile köşeyi dönmek isteyen binlerce kişinin bu seferki durağı Youtube kanalları oldu. Yeni çağ televizyonculuğu olarak adlandırılan Youtube kanallarını açmak için birbiriyle yarışan gençlerden birisi olan Ali Özgen (24) ve arkadaşlarının geçtiğimiz Cumartesi başlayan 'Ya biz de açalım bir kanal, nedir yani. Neticede komik adamlarız' şeklindeki sözleri havada kalmazken, senaryosu, çekimi, kurgusu ve montajı toplam 13 dakika alan ilk videoları halkın beğenisine sunuldu. Ali Özgen ve 3 arkadaşının birlikte oynadığı ve 'Sevgiliye asla yapılmaması gereken 7 kusurlu hareket' başlığını taşıyan video aradan geçen 3 günlük süre içerisinde toplam 1.204 kişi tarafından izlendi  ve bir şekilde videoya maruz kalan izleyicilerin büyük çoğunluğu başkası yerine utanmaktan henüz kendilerine gelebilmiş değil. Youtube kanal direktörlüğü bölümünden yapılan açıklamada, videoyu açan insanların ortalama 37 saniye dayandığı belirtilirken, son ana kadar izleyen kişilerin anne, baba, dayı, hala gibi yakın akrabalar olduğu bildirildi. Tüm çabalara rağmen Youtube üzerinde halen ulaşılabilir olan video hakkında Ali Özgen yaptığı açıklamada 'Valla aslında çok da komik oldu ama insanlar niye rağbet göstermedi, anlamış değilim. Sanırım halka tam geçmedi.' ifadelerini kullandı. En kısa zamanda 2. videoyu çekeceklerinin de haberini vermeyi ihmal etmeyen Özgen ve arkadaşlarının, ilk videolarına gelen bazı yorumlar ise şöyle oldu:  Hayatımda geçirdiğim en kötü 12 dakika 57 saniyeydi. Bundan daha utandıracak bir şey gelmez benim başıma artık eminim. En dibi görmek açısından iyi oldu...  Oğlum diye demiyorum hep bu arkadaş çevresinden kaybetti. Yakışıklı da çıkmış ama ne yalan söyliyim 3 dakkada kapattım ben. Daha fazla dayanmadı ana yüreğim  40. Saniyede kapatmak istedim, hadi dedim bi 1 dakika daha izliyim ayıp olmasın ama yok... Kendime geldiğimde akşam olmuştu, artık nası bayılmışsam...  Valla ben açmış klip falan izliyordum, birden ordan oraya derken.. Bu videoya denk geldim. Bu da bana ders olsun, bir daha yotube'da bilmediğim bir videoya tıklarsam Allah da benim büyük belamı versin...  Az kaldı ben çok yakında kıdem tazminatını da yakıp istifa edicem Youtube Ortadoğu Şefliğinden. Dolarla maaşı bırakıp gidip Miami'ye yerleşicem. Usandırdı bunlar beni. Yıldırdı.