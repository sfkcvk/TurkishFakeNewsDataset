Turizm Bakanlığı, Slip Mayo Giymekte Israr Eden Yaşlılar İçin Ayvalık'ta Toplama Kampı Kurdu... Yaz sezonunun başlamasıyla birlikte önlemlerini sıkılaştıran Kültür ve Turizm Bakanlığı, Türk turizmininin kanayan yaralarından birine daha neşter atmak için harekete geçti. Türkiye'nin dünyadaki imajını olumsuz etkilediği kadar, yerli turistler için de yıllardır önemli bir mağduriyet konusu olan "plajlardaki slip mayolu yaşlılar" sorununa el atan bakanlık, kıyı şeridinin söz konusu şahıslardan temizlenmesi için geniş çaplı bir operasyon başlattı. Çalışma kapsamında başta Bodrum, Çeşme ve Marmaris olmak üzere çeşitli bölgelerde ele geçirilen yaklaşık 30.000 kişilik ilk slip mayolu yaşlı grubu, Ayvalık'ta kendilerine tahsis edilen plaja yerleştirilirken, ay sonuna kadar bütün kıyı şeridinin temizlenmesi hedefleniyor.   Türkiye’nin ilk slip mayolu yaşlı toplama seferberliğine imza atan Kültür ve Turizm Bakanlığı, projenin ilk safhasının sonuçlarını kamuoyuyla paylaştı. Bugün basın mensuplarının karşısına geçen Ülke İçi Turizm Daire Başkanı Alper Başakay, yürütülen operasyon sonucunda ülke çapında yaklaşık 30.000 slip mayolu yaşlının sağ salim bir biçimde Ayvalık’a yerleştirildiğini kaydetti. Yaşanan gelişmeleri “Valla başlarda ‘Ayvalık çok güzel, suyu romatizmaya birebir’ sözleriyle ciddi insan topladık ama tabi süreç ilerledikçe bizi zorlayanlar da oldu” diyerek aktaran Başakay, Altınoluk’ta sahte Sözcü kuyruğu yaratıp adım adım ilerleyenleri minibüse doldurarak getirdiklerini, Erdek’te ise kuma gömülme suretiyle direnmeye çalışan bir grubu itfaiyenin yardımıyla teslim aldıklarını belirtti. Ayvalık'a girişleri şu an için kontrollü bir şekilde sağladıklarını da ifade eden Daire Başkanı, “Özellikle gençlerimizin Ege ve Akdeniz kıyılarında görmek istemediği ne varsa, Ayvalık'ta topladık. Buraya yakınlarını ziyaret için bile gelecek olan varsa, lütfen iyice düşünsün. Manyas Kuş Cenneti’nin farklı bir versiyonu gibi oldu... Tabi baya bir farklı...” derken, aldıkları tüm bu önlemler için Ayvalık halkından da özür diledi. ‘ALO 139 Slip Mayo İmdat Hattı’nın da hizmete açıldığını müjdeleyen Alper Başakay, Ayvalık dışında tespit edilen slip mayolu yaşlıların ihbar edilmesini rica etti. “Ekiplerimiz bu konuda çok titiz, slip mayolu dedelerimiz daha ne olduğunu anlamadan kendilerini Ayvalık'ın serin sularında bulacak” diyen Daire Başkanı, tüm Türkiye’nin daha iyi bir tatil geçirmesi için yapmayı planladıkları diğer düzenlemeleri de basın mensuplarıyla paylaştı: - Her yıl yanında bulundukları grupları sabaha karşı zorla sahile götüren Caretta Caretta izleyicileri, bu yıl yumurtlamaya gelen annelerin sırtına bağlanarak açığa salınacak. - Yıl içerisinde “Ay ben güney tatili sevmiyorum ya, Karadeniz'e gidelim” şeklindeki sözleriyle teknik takibe takılan 17.786 kişi, Çalışma ve Sosyal Güvenlik Bakanlığı'nın da koordinasyonuyla Rize'ye çay toplamaya gönderiliyor... İlk kafile, haftaya yola çıkacak. - Sürekli olarak Yunan Adaları’nı öven gruplar için, Yunanistan hükümetiyle mübadele temasları başladı. Bu grupların yerine, memleketini çok özlediğini belirten bir grup İzmirli Rum'un geri alınması söz konusu. - ‘Mavi Bayrak’ uygulamasına benzer bir biçimde başlatılan ‘Mavi Onlu’ sistemiyle, tüm tatilcilerin güven içerisinde okey oynayabileceği alanlar belirlendi. Okeye maruz kalmak istemeyenlerse, Mavi Onlu sembolü sayesinde yoğun okey oynanan bölgelerden uzak durabilecek.  - Olympos'un bozduğunu fark etmelerinin ardından Kelebekler'in bozduğunu anlayarak, Kabak'ın bozulmasına yetişen grup için bu yaz mecburi ikamet adresi Çankırı Şabanözü olarak belirlendi. - Tatil yerini beğenmemekten, “Sen kime bakıyosun?” şeklindeki kavgalara dek çeşitli nedenlerle ayrılık yaşaması muhtemel çiftlere psikolojik destek verilmesi için sahillerde “Kavga Point”ler oluşturuldu. Bu noktalarda, kavgada ısrar eden çiftlerin ve çevrelerindekilerin hiç değilse güzel tatil yapmaları için kısa sürede ayrılmaları sağlanacak. - Aile olarak tatile çıkanlara, çocukların erkenden uyumasını sağlamaları için karneyle Passiflora dağıtılması uygulamasına başlandı. Pilot bölge olarak belirlenen Alanya’da yıllardan sonra ilk kez çocuk sesi duyulmayan bir gece yaşandığı kaydedildi.