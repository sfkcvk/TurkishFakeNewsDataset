Ecdad-Kahramanlık Dizileri Sonucu Ortaya Çıkan Gazdan Elektrik Üretimi İçin Düğmeye Basıldı Türkiye, alternatif enerji alanına hızlı bir giriş yapmaya hazırlanıyor. Enerji Bakanlığı’nın açıkladığı yeni projeye göre, içeriğinde ecdad ve kahramanlık bulunduran dizilerin oluşturduğu gazdan elektrik üretecek santraller için düğmeye basıldı. Bugün basın mensuplarının karşısına geçen Enerji Bakanlığı Müsteşarı Hikmet Bodoğlu, Türkiye’nin enerjide dışa bağımlılığını sona erdirecek yeni projeyi açıkladı. Televizyonlarda günde ortalama 4 saat kadar kahramanlık dizisi yayınlandığına dikkat çeken Bodoğlu, “Diriliş Ertuğrul’dan Payitaht’a, oradan günümüzü işleyen kahramanlık destanlarına kadar birçok gaz kaynağımız var. Bugüne dek değerlendirilmemiş bu potansiyeli artık ülkemizin yararına devreye sokma vaktidir” sözleriyle müjdeyi verdi.   
 
Bakanlık Müsteşarı, projenin detaylarını ise şu sözlerle aktardı: “Basit bir şekilde anlatmak gerekirse, 24 saat boyunca dizi yayını yapılacak panellerin karşısına bir çeşit koşu bandı tertibatı koyacağız. Bu bantların üzerinde diziyi izleyen vatandaşlarımız, bünyelerinde oluşan gaz fazlasının zorlamasıyla koşmaya başlayacaklar. Bu bantlar da dinamolara bağlı olacak. Kısaca ver Diriliş Ertuğrul’u, ver özel harekatlı diziyi, daya arkasına mehteri al sana ucuz ve temiz enerji…” 1 vatandaşın 1 saatlik dizi izlemesi sonucunda üretilecek enerjiye ‘Ecdadvat’ adını verdiklerini de ekleyen Bodoğlu, 1 Ecdadvat/saat’ın yaklaşık olarak 1.7 Megajoule'luk enerjiye eşit olacağını, bununsa böylesine çevre dostu bir enerji üretimi için oldukça yeterli bir rakam olduğunu ifade etti. Fizibilite çalışmalarına göre, Türkiye’nin en yoğun gaz rezervlerinin İç Anadolu ve Karadeniz'de bulunduğunu belirten Bakanlık Müsteşarı şöyle devam etti: “Bu bölgelerimiz adeta birer altın madeni gibi. Maalesef bu potansiyel bugüne dek atıl kaldı. Sosyal medyadaki tartışmalarda, ya da Doblo arkalarından heba edildi. Artık inşallah buna bir dur diyeceğiz. Bu kardeşlerimize de böylece ilk kez ülkemize ve dünyaya faydalı bir iş yapma fırsatı doğmuş olacak...” Proje doğrultusunda ilk santralin önümüzdeki yaz itibariyle Yozgat'ta faaliyete geçmesi planlanırken, 2020 yılına kadar kurulacak toplam 18 santralle Türkiye'nin enerji ihtiyacının %45'inin karşılanması öngörülüyor.