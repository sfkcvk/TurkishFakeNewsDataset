Son 5 Yıldır Ezan Sesinden Etkilenerek Müslüman Olan Turiste Rastlanılmaması Üzerine Harekete Geçen Diyanet İşleri, Müezzinlere Şan Dersini Zorunlu Hale Getiriyor Ülkemizi ziyaret eden turist sayısı her geçen yıl artmasına rağmen bir süredir hiçkimsenin ezan sesinden etkilenerek müslüman olmaması sonunda Diyanet İşleri'ni harekete geçirdi. Önceki dönemlerde senede 1-2 kişi de olsa illa ki birilerinin ezan sesini çok beğenerek İslam'ı tercih ettiğini ancak son 5 yıldır gazetelerde buna benzer bir habere rastlayamadıklarını belirten Diyanet sözcüsü Süleyman Albayır, sezon açılmadan önce Turistik bölgelerdeki müezzinlere şan dersi verilerek bu ayıbın temizleneceğini müjdeledi. 

 

Konuyla ilgili olarak bu sabah bir basın toplantısı düzenleyen Diyanet İşleri Başkanlığı Basın sözcüsü, Doç. Dr. Süleyman Albayır, "Geçen gün arkadaşlarımızdan biri 'Yahu artık hiçbir yabancı ezan sesinden etkilenmiyor mu, niye böyle haberler görmez olduk?' diyince bizim de aklımıza geldi. Gazete arşivlerini araştırdık gerçekten de en son 26 Temmuz 2007 tarihinde Markus Zimmeicher isimli bir Alman vatandaşı ezan yüzünden müslüman olarak Mahmud Zincirbozan adını almış, ondan sonra ses seda kesilmiş. Demek ki bir şeyleri yanlış yapıyoruz." diyerek, kurum bünyesinde alınan önlemlere değindi. 

 

Özellikle Antalya, Muğla gibi illerde yazın ciddi bir turist patlaması yaşanmasına ve bildikleri kadarıyla bu bölgelerde de günde 5 vakit ezan okunmasına rağmen kimsenin müslüman olmamasını manidar bulduklarını ifade eden Albayır "Hadi diyelim bunlar turist, 1 haftalığına geliyorlar onun da yarısını çok afedersiniz sarhoş geçirip dönüyorlar memleketlerine. Fakat özellikle Alanya'da, Kaş'ta, Belek'te kaç senedir yaşayan, oralara yerleşmiş Alman, İngiliz vatandaşlarımız da var. Bir tanesi de etkilenmez mi bunların ezandan? Hatta aldığımız bilgilere göre geçen sene Belek'e gelen bir Arap din kardeşimiz, orada duyduğu ezandan etkilenerek Hristiyan olmaya karar vermiş. Böyle bi şey olabilir mi? Bu kadar mı kötü okunuyor yani o bölgelerde ezan?" sözleriyle yaşanan hayal kırıklığını dile getirdi.

 

Doç Dr. Albayır, bu gidişe bir dur demek amacıyla önümüzdeki aydan itibaren kurum bünyesinde faaliyet gösteren tüm müezzinlerin şan eğitimine tabii tutulacağını belirterek, eğitimden yüksek puan alanların öncelikli olarak Turizm bölgelerine atamalarının yapılacağını ifade etti. Özellikle yabancıların gelip yerleştiği turistik bölgelere gönderilecek ve performansa dayalı olarak görevlerini yerine getirecek müezzinlere yıllık kota konulacağını söyleyen Diyanet sözcüsü, şöyle devam etti:
 
"Orada da beldedeki yabancı sayısına göre bir rakam belirleyeceğiz. Misal 1000 tane yabancı uyruklu vatandaşın yaşadığı bir bölgede görev yapan müezzinlerimizin senede 4 kişiyi sırf ezan okuyarak müslüman yapmaları gerekecek. Nasıl yapar bilmiyoruz, gerekirse 5 vakit kulağına üflesin yani. Bu şekilde kotasını dolduramayan arkadaşlarımız da kurum içinde oryantasyona tabii tutacağız. Madem beceremiyor, gitsin Kırşehir'de okusun ezanını. Bizim daha fazla puan kaybına tahammülümüz kalmadı..." 

 

Açıklamasında, uygulamada karşılaşabilecek sorunlara da değinen Diyanet sözcüsü, "Şu an için önümüzdeki en önemli sorun, İslam'ı seçen turistin tam olarak hangi ezan sesinden etkilendiğini saptamak gibi görünüyor. Çünkü biliyorsunuz genelde aynı anda 3-4 noktadan birden başlıyor okunmaya. Artık o arkadaşa kendisini etkileyen sesin tam olarak hangi yönden geldiğini mi sorarız, yoksa o puanı bölgede ezan okuyan arkadaşlarımızın hepsine birden mi yazarız henüz net bir karar veremedik..." diyerek, sezon açılmadan önce bu tarz sorunların aşılacağına olan inancını ifade etti.
 
Son olarak bir süredir gündemi meşgul eden duyma engelli vatandaşlar için işaret dilinde ezan uygulamasıyla ilgili bir soruyu yanıtlayan Albayır, uygulamada karşılaşılan bazı zorluklar nedeniyle bu projenini şimdilik rafa kaldırıldığını, işaret fişeği gibi alternatifler üzerinde çalışmaların ise sürdüğünü söyleyerek açıklamalarını noktaladı.