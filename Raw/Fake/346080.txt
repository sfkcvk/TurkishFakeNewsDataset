Bakan Albayrak, Ekonomik Krize Karşı Acil Eylem Planını Açıkladı: ''İnşaatları yenebilir malzemeden yapacağız. Çok aç kalırsak...'' Ekonomi Bakanlığı, Türkiye ve ABD arasındaki Rahip Brunson kriziyle birlikte iyice derinleşen döviz krizi için harekete geçti. Bakan Berat Albayrak tarafından açıklanan acil eylem planına göre, başta Kanal İstanbul olmak üzere ülke genelinde yapılacak resmi ve özel sektör inşaatlarında yenebilir malzeme kullanımı zorunlu hale getirilerek ekonominin tamamen durması durumunda en azından açlıktan ölümlerin önüne geçilecek. Hafta sonu hummalı bir çalışmayla hazırlanan ekonomide acil eylem planına dair kamuoyunu bilgilendirmek üzere kameraların karşısına geçen Bakan Albayrak, "Maalesef ülkemizde kimi çevreler bu savaşta bizim yanımızda olmak yerine anca oturdukları yerden akıl veriyorlar. Diyorlar ki işte ekonomimiz yıllardır borçla, verimsiz inşaat sektörüyle ve tüketimle büyüyor. Bir türlü üretim ekonomisine geçmediğimiz için böyle oldu. E iyi güzel de bugünden yarına ne üreteceğiz nasıl üreteceğiz? Şimdi başlasak en az 10 yıl sürer" sözleriyle muhalefete yüklenirken, her şeye rağmen piyasaları rahatlatmak adına gereken adımların hızla atılacağını da sözlerine ekledi. Danışmanlarıyla birlikte bütün hafta sonunu toplantılar yaparak geçirdiklerini belirten Albayrak, yoğun beyin fırtınalarının ardından çıkan sonuçları ise şu sözlerle aktardı: "Arkadaşlarımızla birlikte özellikle sosyal medyada yapılan yorumları dikkatle takip ettik. En fazla dile getirilen eleştirilerden biri 'Bunlar inşaattan başka bir şey yapmayı bilmez. Yarın toplu iflaslar başlayıp bu millet patır patır işsiz kalınca ne yapacaklar? Beton mu yiyecekler? Asfalt mı kemirecekler?' şeklinde idi. Bir arkadaşımız bunları okuyunca 'E neden olmasın?' dedi. Önce espri yapıyor sandım. Sinirim de bozulduğu için baya bi güldüm. Ama ciddiymiş... Bana söylediği 'madem bizim en iyi bildiğimiz iş inşaat, o zaman neden onu da acil bir durumda yenebilecek malzemelerden yapmıyoruz sayın bakanım?' oldu. Düşündüm, mantıklı gerçekten. Hamuru mesela yeterince bekletirsen beton gibi oluyor. Al sana duvar. E bunun tersi de mümkün. Annelerimiz biliyorsunuz bayatlamış ekmeklerden tost falan yapar. Demek ki biraz ısıtırsan tekrar yenecek bir şey de olur o duvar..." Bakan Albayrak, bu doğrultuda mevzuatlarda gerekli düzenlemelerin hızla gerçekleştirilerek bundan böyle tüm inşaatların çimento yerine un kullanılarak yapılmasının sağlanacağını vurgularken, köprü ve otoyollar için de çeşitli alternatifler geliştirileceğini belirtti. "Köprü için biliyorsunuz Osmangazi Köprüsü açılışında şu talaş böreğinden asma köprü yapan bir arkadaşımız vardı. Onunla temasa geçtik bile. Nasıl oluyor bu iş bi anlatsın. Otoyolu da atıyorum mesela kakaolu puding malzemesinden yapabiliriz. Hem rengi tutturmuş oluruz hem de vatandaşlarımız Allah korusun bir kriz çıktığında sadece hamur değil tatlı olarak asfaltı da yiyebilir." diyen Albayrak, yapılacak teknik incelemelerin ardından malzeme konusunun en kısa sürede netleştirileceğini ifade etti.   Albayrak, son olarak projenin teknik tarafında sunta gibi diyet bisküvisi üretme konusunda bilgi birikimi olan yerli gıda kuruluşlarıyla işbirliğine gidileceğini de belirtirerek şunları kaydetti:  "Onlar biliyorsunuz hem sağlıklı hem de ısıtmaya gerek kalmadan direkt o sunta haliyle de tüketilebiliyor. Belki deprem riski açısından taşıyıcı kolonlarda kullanmak sakıncalı olabilir ama en kötü ihtimalle inşaatların ahşap doğrama gibi kısımlarınında bu malzemelerden kullandırtabiliriz. Neyse bakıcaz artık, Allah'ın izniyle hiçbir vatandaşımızın da açlıktan ölmesine musade etmeyeceğiz..."