Şehit Yakınlarının da Katılımıyla Birlikte Üye Sayısı 27 Milyon'a Dayanan DHKP-C'de Yüzler Gülüyor... Türkiye'nin en eski ve köklü terör örgütlerinden DHKP-C adeta altın çağını yaşıyor. Güneydoğu'da çatışmaların bitmesini ve ölümlerin durdurulmasını isteyen ve seçimden sonra niye birden şehit haberleri gelmeye başladığını sorgulayan vatandaşların ardından şehit yakınlarının da DHKP-C'li ilan edilmesiyle üye sayısı 27 Milyon'a dayanan örgütte yüzler gülüyor... DHKP-C'nin isim vermek istemeyen bir yetkilisi ortaya çıkan tablo karşısında şaşkınlıkla karışık bir sevinç yaşadıklarını gizleyemezken, özellikle her şehit cenazesinde hiç bilmedikleri örgüt üyelerinin ortaya çıktığını açık yüreklilikle itiraf etti.  "Yani valla daha geçen gün işte yarbay için dediler biliyorsunuz, DHKP-C'liymiş kendisi. İnsan seviniyor tabi bir yandan. Gurur duyuyor. 'Lan baya yaygın örgütmüşüz, iyi gizlemişiz kendimizi' diyor" ifadelerini kullanan tecrübeli militan, öte yandan kalabalığın da ekstra sorumluluklar getirdiğini kaydetti. Artık DHKP-C'nin eski cemaatçisi, emniyet mensubu, MHP'lisi, askeri, savcısı, atanamayan öğretmeni, şehit abisi, ölen genç annesi, yaralanan genç yakını, çevrecisi ve hatta Erasmus öğrencileriyle büyük bir aile olduğuna dikkat çeken örgüt sorumlusu, konuşmasını bundan böyle herkesi bu bilinçle davranmaya davet ederek sürdürdü. Son olarak, örgütün en faal yıllarında bile toplam üye sayılarının 3 basamaklı sayılara ulaşamadığını da sözlerine ekleyen DHKP-C emektarı, ortaya çıkan yeni tabloya göre ilerleyen dönemlerde mühimmat anlamında bazı sıkıntılar yaşayabileceklerini de dile getirmeyi ihmal etmedi. Basında ve sosyal medyada yer alan tüm suçlamaları topladıklarında 27 milyon gibi bir militan sayısına ulaştıklarını kaydeden uzman terörist, açıklamalarını şöyle sonlandırdı: "Yalnız tabi bu rakamlar birden arttı. Üye sayısı 27 milyon, elde 30 tane Kalaşnikof ya var ya yok. Kimse kusura bakmasın sırayla kullanıcaz. Ha bi de 'Hadi gençler gidip kendimizi patlatıyoruz' deyince de bi zahmet görmek isteriz o 27 milyonu. Zira 27 kişi bile bulamadığımız zamanlar oldu. Bu gözler ne yazık ki o günleri de gördü..."