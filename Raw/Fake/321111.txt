Canlı Yayına Çıkabileceği Başka Program Kalmayan Cumhurbaşkanı Erdoğan, Yarın Akşam Ünlüler Takımıyla Survivor'da... Referandum süreci boyunca Türkiye’de yayın yapan tüm televizyonlara çıkan Cumhurbaşkanı Erdoğan, rotayı Survivor’a çevirdi. Erdoğan, yarın akşam ünlüler takımına katılarak dokunulmazlık oyununda mücadele edecek... Cumhurbaşkanlığı Medya ve İletişim Başdanışmanı Bayram Gönüler, bugün düzenlediği basın toplantısıyla Cumhurbaşkanı Erdoğan’ın programını kamuoyuyla paylaştı. Gönüler, “Arkadaşlar biliyorsunuz yoğun bir kampanya süreci geçirdik. Sayın Cumhurbaşkanımızın vatandaşlarımıza ulaşabilmesi için her türlü imkanı kullandık. Radyolara kadar çıktık. Son olarak bugün Kral TV’de altyazı olarak ‘96’ya 3 tertiplerin sevenleri Evet diyor’ SMS’ini attık. Yaban TV’de de ‘Ezan için Evet’ diyen papağanın belgeseli dönüyor” diyerek gelinen son durumu aktardı. Eldeki tablodan da anlaşılacağı üzere canlı yayına çıkılabilecek başka bir mecra kalmadığına dikkat çeken Gönüler, bundan sonra izlenecek yol haritasını da şu sözlerle paylaştı: "Geriye bir tek TV8 kalmış durumda. Orada da O Ses Türkiye bitmemiş olsa çıkıp Beraber Yürüdük'ü söyleyecekti Cumhurbaşkanımız ancak maalesef kısmet değilmiş. Şu an İşte Benim Stilim ve Survivor dışında fazla bir alternatifimiz yok. Sayın Cumhurbaşkanımızın stili zaten belli. Mavi ekose ceketi bi de çıkıp orada göstermenin fazla bir anlamı olmadığı için Survivor daha uygun olur diye düşündük. Kendisinin eski bir futbolcu olması sebebiyle aynı İlhan Mansız gibi, Serhat Akın gibi Ünlüler takımına dahil edilmesi konusunda adımlarımızı attık. Akşam saatlerinde Dominik’e hareket edeceğiz inşallah...” Cumhurbaşkanı Erdoğan’ın bir yandan Survivor’da mücadele ederken bir yandan da yeni anayasayı anlatabilmesi için Acun Ilıcalı ile de görüştüklerini kaydeden Gönüler, bu doğrultuda formatta da ufak değişiklikle yapılacağını dile getirdi. Buna göre, Erdoğan’ın katılacağı haftanın Survivor bölümünde olacaklardan bazıları şöyle; - Erdoğan, katılacağı oyunda dokunulmazlık sembolünü kazanmasının ardından, dokunulmazlıkları kaldıracağını açıklayacak. Adada mevcut HDP’li olmaması nedeniyle, dokunulmazlıkların kaldırılmasının ardından temsili olarak Dominik yerlisi Maçuka tutuklanacak. - Cumhurbaşkanı’nın rahat konaklayabilmesi için minik bir ödül oyunu oynanacak ve kazanan bir kişiye ‘külliye kulübesi’ hediye edilecek. - Dominik Cumhuriyeti’nde görev yapan 73 muhtar her ihtimale karşı hazır tutulacak. Gerekirse ada konseyine seyirci olarak alınacak. - Cumhurbaşkanı Erdoğan’ın karşılanması sırasında jest olması amacıyla ‘Havuç’ lakaplı Furkan Kızılay’ın saçına ampul sembolü kazınarak AK Parti bayrağı havası verilecek. Erdoğan, buradan hareketle partili cumhurbaşkanının aslında çok da sempatik bir ünvan olabileceğini aktaracak. - Adada Acun Ilıcalı varken, bir de Alp Kırşan’ın olmasının yarattığı çift başlılık konseyde masaya yatırılacak. Yetkinin tek elde toplanmasının çok daha iyi olacağı sonucuna varılacak konseyde Survivor tarihinde bir ilk yaşanarak sunucu Alp Kırşan adaya veda edecek.