Son Günlerdeki Yıldız Tilbe Övme Çılgınlığına Ünlü Şarkıcı İsyan Etti: "Doğru söyleyin, ölcek miyim ya?" Müziği ile taraflı tarafsız birçok insanın beğenisini kazanan Yıldız Tilbe'ye sosyal medyada gösterilen kontrolsüz sevgi, sonunda ünlü şarkıcının sessizliğini bozmasına neden oldu. Son aylarda Twitter ve Facebook üzerinde paylaşım rekorları kıran Tilbe, "Ya sevilmek güzel bir şey ama artık iyice kıllanmaya başladım. 'İyi akşamlar' diyorum, oradan binlerce kişi 'Yıldız ablaa seni seviyoruz' diye coşuyo " ifadelerini kullanırken, kendisine gösterilen bu aşırı ilgiden dolayı "Acaba hastayım da bana mı söylemiyolar?" şeklinde şüphelendiğini gizleyemedi. Basın mensuplarına evinin kapılarını açan ünlü şarkıcı, gazetecilerin fotoğraf çekmesine "Yalnız bakın, lütfen bunlardan keps, meps yapmayın. Rica ediyorum" diyerek şartlı izin verdi. Yıllardır kendisine has, özel bir izleyici kitlesine sahip olduğunu belirten Tilbe "Ya canlarım benim, birden bu çocuklar niye Yıldız Tilbe fanı oldular ki.. Hayır yani benim hayranım olacak ne var? Ciddi ciddi bi cevap verin" şekindeki sözlerinin ardından, basın mensuplarından uzun süre alkış aldı. Kendisine yöneltilen "Ya var ya, çok dobra kadınsınız", "Eheheh.. Ya kendiyle ne kadar da barışık" gibi övgülere daha fazla dayanamayan Yıldız Tilbe, "Arkadaşlar, yeter ama artık... Aaaa... Karşıma geçip hala beni yiyosunuz..." derken, yaşadığı güvensizliği ise şu sözlerle anlattı: "Alooo.. Hoopp.. Şiştt.. Ya burda ben ne anlatıyorum, siz napıyosunuz? Canlarım benim, bi insan dobra diye, içinden geldiği gibi konuşuyo diye Cumhurbaşkanı adayı olsun istenir mi? Şöyle bi bakıyorum da resmen hedef alınmış durumdayım. Kimse çıkıp da atıyorum Hande Yener'e, Demet Akalın'a 'abla sen cumhurbaşkanı olsana' dememiş. Birileri kesin bi pislik çeviriyo arkamdan. Bugün burada hem size, hem de tüm Türkiye'ye soruyorum. Doğru söyleyin, hasta falan mıyım? Ölcek miyim lan?? " Açıklamaları esnasında gözyaşlarını tutmakta güçlük çektiği gözlenen duygusal sanatçı, "İnanın burama geldi artık. Her övgüden, her aşırı iltifattan sonra doktora gidiyorum. Canımız ciğerimizsin diyolar, hoop ertesi gün karaciğer enzimlerimi ölçtürüyorum. gözbebeğimizsin dediler, hiç lüzmu olmadığı halde gittim katarakt ameliyatı oldum." ifadelerini kullandı. Basın mensuplarından birinin "Yıldız Hanım yaa.. İnanmıyorum ya, ne güzel ağlıyorsunuz. Keşke herkes sizin gibi içten ağlasa" şeklindeki sözlerine daha fazla dayanamayan Tilbe, "Lütfen gider misiniz buradan? Hepinizi çok içten bir şekilde kovuyorum. Gidin. Dobra dobra Allah belanızı versin" diyerek basın toplantısını noktaladı. Ünlü şarkıcının bu röportajı yaptığı sırada, #YıldızAblaSenBizimHerŞeyimizsin hashtag'i Twitter'da dünya çapında trending topic olurken, başarılı sanatçının doktoru Profesör Nihat Akçağ ise konu ile ilgili kısa bir açıklama yaptı. "Yıldız hanıma yaptığımız kapsamlı bir check-up'ın ardından gönül rahatlığıyla söyleyebilirim ki kendisi turp gibi maşallah. Beyin fonksiyonları da normal bir Yıldız Tilbe'nin olması gerektiği seviyede"... diyerek yüreklere su serpen Akçağ, asıl sorunun Yıldız Tilbe'nin takipçilerinde olduğunu da sözlerine ekledi. Toplumda oluşan bu aşırı durumun sosyologlar ve psikiyatristler tarafından incelenmesi gerektiğinin altını çizen Nihat Akçağ, "Yani afedersiniz ama koca koca adamlar, kadınlar durduk yere Yıldız Tilbe diye kendilerini paralıyolar. İnsan hiç mi kendini sorgulamaz, biz napıyoruz diye?" derken, dileyen Yıldız Tilbe hayranlarına ücretsiz psikolojik destek vermek için çalışmalarının sürdüğünü de dile getirdi.