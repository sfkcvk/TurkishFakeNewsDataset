Son Zil Sesiyle Birlikte İstanbul'un Nispeten Daha Az Boktan Bir Şehir Olduğu Mübarek 3 Aylara Girildi... İstanbul çapında öğrenim gören yaklaşık 2 milyon 800 bin öğrencinin karnelerine kavuşmasıyla birlikte, megakentin sakinlerini de 3 ay boyunca nispeten daha az boktan bir şehirde yaşayacak olmanın heyecanı sardı. Önümüzdeki 15 gün içerisinde şehir dışına ciddi bir göç beklenen İstanbul için teyakkuza geçen Büyükşehir Belediyesi ise “Öyle hepten de rahata alışmasınlar” gerekçesiyle bir dizi yol çalışmasını hayata geçirecek. Ortaöğretimde son zil sesinin duyulmasının ardından, İstanbul'dan kurtulma fırsatı olan onbinler bulabildikleri ilk vasıtayla şehri apar topar terk ederlerken, imkanı olduğu halde gitmeyenlere ise geride kalan vatandaşların tepkisi sert oldu. Bahar ayları boyunca "Okullar kapansın 1 dakka durursam şerefsizim. Çoluğu çocuğu alıp gideriz"dediği tespit edilen yaklaşık 20.000 ailenin komşuları tarafından yer yer zor kullanılarak Harem ve Esenler Otogarları'ndan otobüse bindirildiği şehirde, halen bir yerlerde saklandığı düşünülen küçük gruplara ise mahalleler bazında oluşturulan ekiplerce ulaşılmaya çalışılıyor. Özellikle Beşiktaş ve Sarıyer ilçelerinde arama çalışmalarını yoğunlaştıran vatandaşlar, geniş arazilerde el ele tutuşarak arazi taraması yaparlarken, saklandıkları yerde kıskıvrak yakalanarak Kartal gişelerine bırakılan aile sayısı ise şimdiden 3000'ü geçmiş durumda.  İstanbul’da her sene ortalama 3 ay süren "aslında o kadar da boktan bir yer değil mi ne?" yanılgısının birkaç senedir dikkatlerini cezbettiğini belirten İstanbul Valiliği ise, lüzumlu görülmesi halinde şehirde eğitimin topyekün durdurulabileceğini müjdeledi. Milli Eğitim Bakanlığı ile yürütülecek ortak çalışma sonrasında konu hakkında bir karar vereceklerini söyleyen Vali Hüseyin Avni Mutlu; “Gerekli çalışmaları arkadaşlar başlattı, araştırıyoruz. Öğrencilerin okuldan mezun olduklarında memlekete sağlayacakları fayda ile şehirde yarattıkları trafiği karşılaştırıp bir karara varacağız. Kurtarmıyorsa da kapatırız gider. Neticede iktisat diye bir şey var” sözleriyle İstanbullular'ı heyecanlandıran ilk açıklamayı yaptı. İstanbul Büyükşehir Belediyesi de, özellikle ilk bir hafta işten 6'da çıktığı halde trafikle karşılaşmayacak sürücüleri tahriklere kapılmamaları konusunda uyardı. "Herkes bi 3-4 gün, belli yerlerde trafik olmasa bile hızını 20'ye düşürsün, 6-7 araba tampon tampona gitsin. Ne bileyim normalde ne yapıyorsanız bir süre daha aynen öyle devam edin. Bu geçiş sürecini hep birlikte kazasız belasız atlatalım" çağrısı yapan İBB Başkanı Kadir Topbaş, kendilerinin de köprüler dahil aynı anda 60 noktada başlatacakları yol bakım ve onarım çalışmasıyla bu sürece destek olacakları konusunda güvence verdi.