Mezuniyetine 1 Ay Kalan Endüstri Mühendisliği Son Sınıf Öğrencisi Barış Beynam (22), Hangi Sektörde İşsiz Kalmak İstediğine Henüz Karar Verebilmiş Değil İTÜ Endüstri Mühendisliği son sınıf öğrencisi Barış Beynam(22), mezuniyetine kısa bir süre kalmış olmasına rağmen hala hangi sektörde işsiz kalmak istediğine karar verememenin sancılarını yaşıyor... Beynam bu akşam büyük ihtimalle son günlerini yaşadığı öğrenci evinde düzenlediği basın toplantısıyla bölümüne, kariyer planlarına ve hayata dair beklentilerine ilişki önemli açıklamalarda bulundu. Bundan 4 sene önce girdiği endüstri mühendisliği bölümünün tam olarak ne olduğunu geçen yıllar içerisinde net olarak kavradığını belirten Beynam, “Ya bizim bölüm aslında biraz disiplinlerarası. Bu açıdan çok farklı sektörlerin ve disiplinlerin hem kendilerinde hem kesişimlerinde işsiz kalma olanağı sunuyor. Bunu da endüstri dışında bulmak gerçekten zor. Misal bir inşaat mühendisi ancak kendi sektöründe iş bulamazken, biz üretim süreçlerinden lojistiğe, yazılımdan finansa kadar çok geniş bir yelpazede iş bulamama imkanına sahibiz” ifadelerini kullandı. Hangi sektörde işsiz kalmak istediği konusunda bir süredir kafa karışıklığı yaşadığını belirten Beynam, içinde geçtiği zorlu karar verme sürecini ise şu sözlerle aktardı: “Şimdi ben aslında geçen yıla kadar endüstriyel ürün tasarımı konusunda çalışamamak istiyordum ama daha sonra üretim süreçlerinin optimizasyonu yapamamak da ilgimi çekmeye başladı. Neticede Türkiye'de endüstriyel ürün tasarlamayan ve optimize edilecek üretim süreci olmayan birçok şirket var. Bunlardan birinde çalışamama olanağım çok yüksek. Ha şu da var, akademik anlamda önümün tamamen kapalı olması elbette okulda kalamama seçeneğini de getiriyor. Bu da mutlaka değerlendirilmeli diye düşünüyorum. Biraz daha tabi özel sektöre göre idealist bir işsizlik süreci olur akademide. Bakalım, kısmet işi aslında bi noktada…” Oğullarının mezun olmasına artık çok az bir vakit kala Beynam ailesinin evinde de tatlı bir telaş hakim. Baba Turgut Beynam, “Ben lise mezunuyum. Uzun süre lise mezunu olarak iş bulamadım. Nasıl gücüme gidiyordu anlatamam. Çok şükür oğlan emeklerimizi yerde bırakmayıp bizi geçti. Kendisiyle büyük gurur duyuyorum” diyerek, Barış'ın ailedeki ilk mühendislik diplomalı işsiz olacağını ifade etti. Anne Melahat Beynam da 22 yaşında, saçlı, sakallı, koca bir adamla 24 saat aynı evde yaşamak için şimdiden sabırsızlandığını söylerken, bölümü kazandığında “Yeğenim mezun ol, işin hazır” sözünü veren amca Talat Beynam’dan ise henüz haber alınamıyor.