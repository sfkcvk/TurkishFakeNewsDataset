Erdoğan'a Hakaretten Yargılanan Hakan Sav (28), 'Nefsi Müdafaa' Diyerek Kendisine Edilen Hakaretleri İçeren 8 Klasörü Mahkemeye Sundu Recep Tayyip Erdoğan'a hakaret ettiği gerekçesiyle hakkında dava açılanlar kervanına katılan Hakan Sav (28), bu sabah çıktığı mahkemede 'nefsi müdafaa' savunması yaptı. Erdoğan'ın 2002 yılından bu yana 'bunlar' diyerek ettiği hakaretleri 8 klasörlük bir dosyada toplayan gencin hukuk mücadelesinin sonucu merakla bekleniyor... Twitter üzerinden Cumhurbaşkanı'na Beyefendi dedikten sonra parantez içinde ünlem işareti kullandığı için hakkında dava açılan Hakan Sav, bu sabah İstanbul 78. Asliye Ceza Mahkemesi'nde hakim önüne çıktı. (!) şeklindeki işaretin, Cumhurbaşkanı'nın beyefendi olmadığını ima ettiğini savunan savcılığın iddialarının ardından Hakan Sav'ın avukatları ise olayın nefsi müdafaa olduğunu belirtti. Avukatlar ayrıca, davacı Recep Tayyip Erdoğan'ın müvekkillerine hakaret ettiğini ispatlayan delilleri de mahkeme heyetine sundu. Oldukça hararetli ve gergin bir atmosferde geçen mahkeme yaklaşık 1,5 saat sürerken, hakim karar duruşmasının tarihini 14 Aralık olarak belirledi. Tutuksuz olarak yargılanan Hakan Sav mahkeme çıkışında basın mensuplarına yaptığı açıklamada, şu ifadelere yer verdi: "Bir gün er ya da geç Cumhurbaşkanı'na hakaretten dava açılacağını bildiğim için hep hazırlıklıydım. Hep bugunü bekliyordum ve sayın Erdoğan'ın 'bunlar' diyerek ettiği tüm hakaretleri tek tek bir dosyada topladım. Çapulcu oldum, terörist oldum, edepsiz mi demedi, hadsiz mi demedi... Lan, lun derken şu süreçte babamdan işitmediğim azarı Sayın Cumhurbakanımızdan işittim. Neyse artık, olay mahkemeye yansıdığı için çok da fazla yorum yapmayı doğru bulmuyorum; kararı yine adalet verecek...'' Açıklamalarının ardından Cumhurbaşkanı'nın muhtarlarla yaptığı toplantıyı izlemek için basın mensuplarından izin isteyen genç, özellikle bu toplantıların delil toplamak için ideal olduğunu kaydetti. Son olarak, bundan sonra hakkında dava açılacak herkes için delilleri nefsiimudafaa.com adresinde paylaşacağını duyuran Hakan Sav, herkesin bir an evvel önce Erdoğan'a hakaret davasını bir an önce aradan çıkarmasını tavsiye etti.