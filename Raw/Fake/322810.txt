Trump-Erdoğan Görüşmesini Diplomatik Skandalla da Olsa ABD Gündemine Taşımayı Başaran Cumhurbaşkanlığı Koruma Ekibine Devlet Üstün Hizmet Madalyası... Başkan Donald Trump'la ilgili tartışmaların gölgesinde kalarak ABD basınında ve kamuoyunda çok fazla yer bulamayan Erdoğan-Trump görüşmesine son anda yaptıkları hamleyle dikkatleri çekmeyi başaran Cumhurbaşkanlığı Koruma Ekibi, Türkiye'nin tanıtımına yaptıkları katkı nedeniyle önemli bir ödüle layık görüldü. Başkan Donald Trump'ın Rusya ile olan ilişkilerine dönük iddiaların ve görevden alınabileceğine dair söylentilerin gölgesinde gerçekleşen Erdoğan - Trump görüşmesi, kamuoyunda fazla dikkat çekmezken ABD basınında da sınırlı bir şekilde yer bulabilmişti. Oldukça kısa sürmesi ve taleplerin herhangi birinin karşılanmaması nedeniyle Türkiye tarafından da "şu sıkışıklıkta boşuna oraya kadar masraf ettik" değerlendirmelerine neden olan görüşmenin kaderi ise koruma ekibinin son anda yaptığı hamleyle bir anda değişti.  Cumhurbaşkanlığı koruma ekibinin, Başkent Washington'da Cumhurbaşkanı Erdoğan'ı protesto eden bir grup göstericiye tekme tokat dalmak suretiyle çıkardıkları rezalet bir anda kamuoyunun dikkatini görüşmeye çekerken, başarılı ekip yarattıkları diplomatik skandalla da ABD siyasetinin bu yoğun gündem içinde dahi tepkisini çekmeyi başardı. Kavga ve darp görüntülerinin basında geniş yer bulmasının ardından ABD Dışişlerini'nin olayı kınaması, Türk Büyükelçi'yi çağırarak uyarması, Washington polisinin korumalar hakkında soruşurma başlatması ve bazı önemli siyasilerin Türk büyükelçinin ülkeden kovulması gerektiğini açıklaması ile birlikte bir anda görüşmeyi ABD'nin gündemine taşıyan koruma ekibi, Türkiye'ye dönüşlerinde ise hoş bir sürprizle karşılaştı. Ekibi havaalanında karşılayan Dışişleri Bakanlığı müsteşarı Ekrem Örenli, ekipteki herkesi tek tek alınlarından öperek böylesine zor bir zamanda Türkiye'yi gündeme taşıdıkları için de tebrik etti. Karşılama töreninin ardından kısa bir basın açıklaması yapan Örenli, şunları kaydetti:  "Bazen tam her şey bitti derken hiç ummadığınız anda hiç ummadığınız bir avuç insan çıkar ve her şeyi değiştirir. İşte bu arkadaşlarımız da tamamen faydasız ve sönük bir görüşmeyi tek bir hamleyle bir PR ve tanıtım başarısına dönüştürmeyi başardılar. Üstelik onların görevi bile değildi. 'Bize ne, biz koruma ekibiyiz işimize bakarız' da diyebilirlerdi ama onlar bu kolay yolu tercih etmediler. Ellerinin taşın altına soktular ve o taşı alıp protestocuların kafasına fırlattılar. Taş bulamayan tekmesiyle, yumruğuyla artık elinde ne imkanı varsa onunla büyük bir rezalete imza atarak bizi tekrar manşetlere taşıdılar. ABD'de hangi televizyonu gazeteyi açsam 1. haber sayın Trump'sa 2. haber kesin bizim korumlardan birinin yerde yatan kadını tekmelemesi. Demokratından Cumhuriyetçisine her kesimden siyasetçisi bizden bahsetti. Böyle bir tanıtımı milyon dolarlar harcasanız yapamazsınız. Ne kadar teşekkür etsek azdır..." Açıklamasının ardından koruma ekibine Türkiye'nin tanıtımına yaptığı katkılardan dolayı Devlet Üstün Hizmet Madalyası verileceğini de duyuran Örenli, "Peki efendim bunun bize bir zararı olmaz mı? En azından ülke imajı açısından?" şeklindeki bir soruyu ise gülerek yanıtladı. "Eehehe ya ne zararı olacak? Zaten görüşmeden bir şey çıkmadı, ABD'yle anlaşamıycaz orası belli. Bu olay olmasa da ilerleyen günlerde yine papaz olucaz, o da net. İmaj desen, en son dert edeceğimiz şey şu an. O noktada zaten pek kaybedecek bir şeyimiz yok siz de takdir edersiniz. Adımız çıkmış artık bundan sonra ha bir eksik olmuş ha bir fazla." diyen Dışişleri Müsteşarı, bu görüntüler sayesinde Türkiye'yi merak edip yaz tatili için gelecek tek bir Amerikalı'nın bile ülkemiz için kazanç olacağına dikkat çekti.