Marmaray Projesi'nde Tünellerden Birinin Ucu Sedef Adası'ndan Çıktı, Diğer Ucu Arama Çalışmaları Sürüyor Yapımına 2006 yılında başlanan ve İstanbul'un Avrupa ve Anadolu yakalarını raylı sistemle bir araya getirmeyi hedefleyen Marmaray Projesi'nin dördüncü yılına gireceğimiz şu günlerde, iki yakadan karşılıklı yerleştirilmekte olan tünellerden birinin ucu son olarak Sedef Adası civarında görülürken, diğer tünel ucunun ise an itibarıyle kayıp olduğu ortaya çıktı.

 

Daha planlanma ve ihale sürecindeyken yılan hikayesine dönen proje, ilk yılın sonundan itibaren kazı ve hafriyat işleri sırasında karşılaşılan tarihi eserler sebebiyle de sık sık kesintiye uğramıştı. Başlangıçta 2009'un ilk yarısında birleştirilmesi öngörülen tünellerin, bu gecikmeler sebebiyle 2012'den önce bir araya gelemeyeceğinin ortaya çıkmasının üzerinden çok uzun bir süre geçmeden, bu defa iki tünelin de bambaşka yerlerde olduğunun anlaşılması, müteahhit firma üzerinde soğuk duş etkisi yaptı.

 

"Proje başladığında 2009 başında iki tünelin ucunun birleşmesi hesaplanmıştı"  diyerek sözlerine başlayan Marmaray Proje Sorumlusu İnşaat Yüksek Mühendisi Nihat Doğan, Avrupa yakasından başlanan tünel inşaasında ipin ucunu kaçırdıklarını ve tünelin bu ucunun geçtiğimiz hafta Sedef Adası civarından baş verdiğini ifade etti. Doğan, "Diğer yandan Anadolu yakasından başlattığımız tünel inşaasının izini Kız Kulesi'nden sonra kaybettik, şu an için nerede ve neyin altında olduğunu kesin olarak söyleyemiyoruz" diyerek mevcut durumu açık yüreklilikle ortaya koydu.

 

"Şu anda Büyükşehir Belediyesi ile eşgüdüm halinde aramalarımıza devam ediyoruz. Tünelin Sedef Adası tarafından çıkan ucunu bir iki ay içerisinde yerine oturtacağımızı buradan duyurmak istiyorum" sözleriyle açıklamasına devam eden Nihat Doğan, "Diğer uç içinse, hem biz arıyoruz hem de Marmara Denizi'ne açılan balıkçılarımızı bilgilendirdik; bir şeyler gören olursa 24 saat bize ulaşabilecekleri telefon hatlarımız hizmete alındı. O ucu da çok büyük ihtimalle birkaç ay içerisinde bulacağımızı tahmin ediyoruz" şeklinde konuştu. 
 
 

Konuyla ilgili Büyükşehir Belediyesi Basın Sözcülüğü'nden gelen açıklama ise daha iyimser ifadeler içeriyor. Basın Sözcüsü Ersin Özbükey, dün öğleden sonra düzenlenen basın toplantısında, her büyük projede bu tarz ufak tefek sorunlarla karşılaşılabileceğini belirterek olayın farklı noktalara saptırılmaması gerektiğini vurguladı. "Genellikle kaybettiğiniz şeyleri en aramadığınız yerde bulursunuz. İlla ki bir yerden çıkacak bu tüneller. Yerin dibine girmedi ya?" sözleriyle İstanbulluları rahatlatan Özbükey, basın mensuplarının şu anda Sedef Adası'nda biten tünel ucunun Melen Çayı Projesi ile birleştirilip birleştirilmeyeceği yönündeki sorularını ise, "Her türlü çözümün üzerinde duruyoruz...her şey mümkün...evet" şeklinde yanıtladı.    
 
Öte yandan, iki tünel ucunun da yerleri kesin olarak saptandığında, eğer o zamanki durum müsait olursa tünellerin daire şeklinde birleştirilmek suretiyle Parçacık Hızlandırıcı olarak bilimin hizmetine sunulması ihtimali de kulislerde konuşulanlar arasında.