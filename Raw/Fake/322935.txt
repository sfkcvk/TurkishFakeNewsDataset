Gambiya Büyükelçisi, Okey'e 4. Olarak Dışişlerine Çağrıldı... Bugün akşam saatlerinde Dışişleri'ne çağırılan Gambiya'nın Ankara Büyükelçisi Momodou Badjie'yle ilgili sır perdesi aralandı. Taksiyle geldiği bakanlık binası önünde görevlilerce kapıda sıcak bir şekilde karşılanmasının ardından Bakanlık'ta yaklaşık 3.5 saat kalan Badjie'nin, canı sıkılan personel tarafından Okey oyununa 4. olarak çağrıldığı öğrenilirken, ilerleyen günlerde halı saha maçında kaleye geçmesi için de kendisiyle mütabakata varıldığı açıklandı. Konuyla ilgili olarak Dışişleri Bakanlığı'ndan yapılan açıklamada, Gambiya ve Türkiye arasındaki stratejik işbirliğine vurgu yapılarak, olumsuz herhangi bir durum olmadığı, bakanlık görevlilerince oynanan Okey'de adam eksiği olması nedeniyle kendisinin ağırlanarak çay ve kaşarlı tost ısmarlandığı ifade edildi.  Gambiyalı diplomatın, halı saha maçı fikrini de kendisinin açtığı belirtilen açıklamada, oyunda 2 kez Okey atarak, 1 kez de çifte giderek bitirmesi nedeniyle Büyükelçi nezdinde Gambiya halkı da tebrik edildi. Katılımlarından dolayı okey seti, halis zeytinyağı ve bir kilo kadayıf hediye edilen Büyükelçi Badjie ise çıkışta basın mensuplarının sorularını yanıtladı.  
 
Badjie, "Valla benim de bir şeyden haberim yok. Çağırıyı alınca, sonunda nota sırası bize geldi heralde diye atlayıp geldim hemen ama olay öyle değilmiş. Okey'de adam eksiği varmış. Neyse bu vesileyle de olsa hatırlanmak güzel" sözleriyle iki ülke arasındaki ilişkilerin geliştirilmesi gerektiğine dikkat çekerken, Okey'i Türkiye'ye geldikten sonra öğrendiğini ve yapacak fazla bir işi olmadığı için oyunda kendini geliştirme fırsatı bulduğunu da sözlerine ekledi.  Bakanlık çalışanlarıyla önümüzdeki hafta da halı saha maçı için bir araya gelerek işbirliğini daha da ileri bir noktaya taşıyacaklarını belirten Gambiya Büyükelçisi, son olarak "Beşevler'e giden varsa beni de bir eve atsanıza, taksi parası vermiym şimdi boşuna" sözleriyle Dışişleri'nden ayrıldı.