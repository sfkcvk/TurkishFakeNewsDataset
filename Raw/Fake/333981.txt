Bitcoin'in Vergi Alınabilen Bir Şey Olduğunu Keşfeden Maliye Bakanlığı: ''Konu bizim için kapanmıştır...'' Piyasalar bugün Bitcoin'in vergiye tabii tutulacağı yönündeki haberlerle çalkalanırken, vergiye bağlanabilen bir şey olduğunu keşfetmesiyle birlikte kripto para konusunu tamamen kapatan Maliye Bakanlığı'nda yüzler gülüyor.  Uzun araştırmaların ardından Bitcoin'in bir şekilde vergi alınabilen bir şey olduğuna kanaat getiren Maliye Bakanlığı, düğmeye bastı. Konuyla ilgili olarak yaptığı açıklamada, meselenin bundan sonrasının kripto paranın yasal olarak nasıl tanımlanacağı gibi teknik detaylardan ibaret olduğunu belirten Maliye Bakanı Naci Ağbal, "Onu da artık Sermaye Piyasası Kurulu'yla Merkez Bankası düşünsünler. O kadar uzman çalıştırıyorlar neticede. Youtube'da falan da bir sürü video var anlatan, onlara baksınlar. Ben biraz baktım ama karışık geldi" derken, Bakanlık olarak müthiş bir rahatlama yaşadıklarını dile getirdi. Kripto para konusu ilk gündeme geldiğinde bir süre kafalarının karıştığını da itiraf eden Bakan Ağbal, şuları kaydetti: "Bu neymiş, nasıl oluyormuş, oha çok da güzel yükseliyor biz de mi yapsak, yapabilir miyiz acaba falan derken esas soruyu kaçırdık biz o ara. Halbuki çok basit yani: Vergi alınabiliyor mu alınamıyor mu? Nasıl mesela ufak bir çocuk için dünyadaki tüm nesneler yenilebilir/yenilemez olarak ikiye ayrılıyorsa bizde de öyle aslında. Neyse Allah'tan çok geç olmadan kafayı topladık da doğru soruyu sormayı başardık. Şöyle biraz bakınca da 'işin içinde para var, kazanç var, e tamam o zaman biz bunun vergisini her türlü alırız ya' noktasına gelmemiz çok zor olmadı zaten..." Bir soru üzerine, Bitcoin'e uygulanacak vergi oranlarının henüz netleşmediğini belirten Naci Ağbal, "Şimdi ortada hem elektronik bir durum var, hem de pahalı bir şey gibi. O yüzden kafadan bi ÖTV gelir zaten buna. Gerisine de bakıcaz artık ne koyabiliriz daha üstüne diye... Gelir vegisi, muhtasar falan Allah ne verdiyse artık..." sözleriyle de Bakanlığın Bitcoin'le ilgili önümüzdeki dönem yol haritasını aktardı.