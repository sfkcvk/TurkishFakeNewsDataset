İki Gündür Tutuklanma ve İşten Atılma Korkusu Olmadan Trump'a Rahat Rahat Saydıran Mert Günok (28), ABD Halkına Minnettar... ABD’de seçim sonuçlarının belli olmasıyla beraber yeni başkan Donald Trump hakkında dilediği gibi ileri geri konuşan, tutuklanma ve işten atılma korkusu olmadan içini sosyal medyada dökebilen Mert Günok(28), kendisine bu fırsatı tanıyan Amerikan halkına teşekkür etti. Düzenlediği basın toplantısında “Ulan özlemişiz be” ifadelerini kullanan genç memur, önümüzdeki 4 yılı da böyle geçireceği için memnun. Ankara’da bir kamu kurumunda sözleşmeli personel olarak çalışan Mert Günok, son 48 saattir gerek sosyal medyada, gerekse iş yerinde bir ülke başkanı hakkında rahatça konuşmanın coşkusunu yaşıyor. Günok’un mutluluk serüveni kendi ifadesine göre seçim gecesi başladı. “Ya ben o gece işte Trump başkanlığı garantileyince Twitter’dan bir-iki saydırdım. Önce tabi bir panik oldum, napıyorum lan ben diyip hemen sildim yazdıklarımı. Sonra Mert dedim sakin ol ya, FBI gelecek değil ya kapına” sözleriyle yaşadıklarını aktaran genç, o aydınlanmanın ardından inanılmaz rahatladığını dile getirdi. İşten çıkarılma, hakkında soruşturma açılma, tutuklanma, yurtdışına çıkış yasağı konma gibi korkularını bir anda üzerinden atan Mert Günok, şöyle devam etti: “Müthiş bir ferahlama valla. Ne yalan söyliyim elime geçen her fırsatta Trump’a rahatça saydırıyorum. Bak dairede öğle yemeğinde kapuska çıktı onda bile bir şekilde konuyu kendisine getirdim. İnanır mısınız terapi gibi ya. Amerika gerçekten demokrasinin beşiğiymiş, oy veren tüm cumhuriyetçilerden, sandığa gitmeyen tüm küskün demokratlardan Allah razı olsun.” Şu an geldiği nokta itibariyle artık yalnızca Trump hakkında konuşmakla kalmayıp, tüm rezilliklerine rağmen ona o verenlerle ilgili de rahatça fikir beyan edebildiğini belirten genç, özellikle Facebook’ta son yılların en bereketli dönemlerinden birini yaşadığını da sözlerine ekledi. Günok, “İşte bizdeki malum biriyle benzerliği de o açıdan çok güzel oldu. Ne kadar akrabam varsa hepsini mention’layarak Trump seçmenine giydiriyorum valla. Ne kafasızlıkları kaldı, ne cahillikleri, ne köylülükleri. Özellikle amcaoğluna kaç senedir söyleyemediğim ne varsa söyledim, like bile verdi ahahaha beyinsiz ya” derken, son olarak özellikle kendisiyle aynı durumda bulunan kamu çalışanlarını "Trump Sevdalıları Hedef 2028" adlı Facebook sayfasında buluşmaya davet etti.