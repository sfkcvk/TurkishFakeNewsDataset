30 Yaşında Olmasına Rağmen Çatır Çatır Snapchat Kullanabilen Ediz Güreli Gençlik Sırlarını Paylaştı: ''Her sabah bir kaşık bal...'' İstanbul'da Beşiktaş’ta yaşayan Ediz Güreli isimli vatandaş, ilerleyen yaşına rağmen hiç yadırgamadan snapchat kullanabilmesiyle adeta gençlere taş çıkartıyor. Uygulamada çok kısa sürede kedi efektli fotoğraf elde etmeyi başaran Güreli, gençlik sırlarını kamuoyuyla paylaştı: “Sabah bir kaşık bal, gece yatmadan yoğurt…” 25 yaş ve üzeri tarafından genellikle “Ne lan bu?'' tepkisiyle karşılanan ve bir heves yüklendikten sonra aynı hızla telefondan kaldırılan Snapchat'i hiçbir zorluk yaşamadan kullanan Ediz Güreli(30), bugün mikrofonların karşısındaydı. Saçma, ne işe yaradığı belli olmayan ve karışık aplikasyonu bu denli rahat kullanmasındaki temel motivasyonun ‘karı kız’ olduğunu samimiyetle ifade eden Güreli, “E tabi şimdi vaktiyle MSN’deki Sinem’le, Facebook’taki Canan’la evlenebilmiş olsam şu an Snapchat kullanmak zorunda kalmazdım. Neye niyet neye kısmet işte. Kaderimde sosyal medyanın her türlüsünde uzmanlaşmak varmış” sözleriyle kendisini bugünlere taşıyan süreci aktardı. Güreli, yaşıtları en fazla Instagram'a kadar gelebilirken kendisinin Snapchat'te at oynatabilmesini sağlıklı yaşam, doğal beslenme ve stresten uzak durmaya bağlayarak, akranlarına şu tavsiyelerde bulundu: “Öncelikle balı yoğurdu eksik etmeyeceksin. Bal dediysem de öyle her bal olmaz. Kestane balı olacak. Sonra kafanı fazla takmayacaksın. 3 günlük dünya neticede. Özellikle facebook'tan twitter'dan uzak duracaksınız. Buralar hep stres yatağı. Benim yaşıtlarıma tavsiyem Snapchat'i görünce bir anda hayata küsmesinler. Düşünün 30 yaşımıza kadar neler yaşadık, neler atlattık. Şurada bir kediye, köpeğe dönüşmek bu kadar zor olmamalı. Evet, yaş geçtikçe maalesef bir takım şeyler zorlaşıyor ama yılmayın arkadaşlar. Bugün bu Snapchat'i becerememek demek yarın Ziraat'ten toruna para çektirmek demek, bayramlarda 'Yavrum şurdan bi SMS atıver tüm listeye' demek... Çok şükür daha elimiz tutuyor, bir meme ucu fotoğrafı atamayacak kadar da ölmedik" Son olarak düzenli yürüyüş ve senede 1 kez pis kanı sülüğe çektirmenin de şu an Snapchat kullanabiliyor olmasında önemli bir katkısı olduğu belirten Güreli, "Tabii genetik de önemli bunların yanında. Benim annem mesele 58 yaşında ama maşallah Torrent'ten cayır cayır film indiriyor. Oradan da bir şansımız oldu muhakkak" derken, hedefinin Allah ömür verirse bundan 20 sene sonra bile ne kadar lüzumsuz aplikasyon varsa hepsini kullanmak olduğunu ifade etti.