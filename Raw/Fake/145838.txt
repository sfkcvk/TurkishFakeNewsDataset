Kurbanlık Fiyatlarındaki Aşırı Yükselişin Önüne Geçmek İsteyen Merkez Bankası, Piyasaya Yüksek Miktarda Koyun Sürmeye Hazırlanıyor Kurban Bayramı öncesi aşırı derecede yükselen kurbanlık fiyatlarına müdahale etmek isteyen Merkez Bankası, piyasaya süreceği çok sayıda koyun ile fiyatları tekrar 400 TL psikolojik sınırının altına çekmeyi hedefliyor. Konuyla ilgili olarak bu sabah bir basın toplantısı düzenleyen Merkez Bankası Başkanı Ferit Bazmalı, kurbanlık fiyatlarına müdahale etmelerinin artık kaçınılmaz bir hale geldiğini belirtirken, "Görüyorsunuz işte, koyunlarımız bunlar. Mal zaten kendini gösteriyor. Hepsi de kekikle beslenmiş gayet sağlıklı hayvanlardır. Garantisi bizzat benim" sözleriyle piyasalara güven aşıladı. 

 

Bazmalı, söz konusu hayvanların önümüzdeki günlerde kontrollü olarak piyasaya sürüleceğini belirtirken, "Şimdilik önümüzdeki en önemli problem, koyunları ne şekilde piyasaya süreceğimizi tam kestiremiyor oluşumuz. Çeşitli fikirleri tartışıyoruz. Direkt olarak kapıları açıp hayvanları doğaya salmak şeklinde bir çözüm olabilir. Merkez Bankası'nın önünde bir kurban pazarı da kurabiliriz. Bir şekilde yapacağız artık, zira banka ahır gibi kokmaya başladı..." ifadelerine yer verdi.

 

Toplantı sırasında koyunlara sahip çıkmakta zaman zaman zorlandığı gözlenen Merkez Bankası Başkanı, hayvanların barınması ve beslenmesi amacıyla bankanın arka kısmında kalan yeşil alanın meraya çevrildiğini ifade etti. "Kışın gelmesiyle birlikte koyunlardan bazılarını Darphane'nin... bürrssss yavaş oğlum... Balmumcu'daki binası içerisinde uygun bölümlere nakletmek durumunda kaldık. Kasalarda yer boşalsın diye o ara... İsmail şunu tutsanıza kaçıyor bak... Döviz rezervlerimizin bir kısmını da piyasaya sürdük ki zamanlama açısından iyi de oldu. Doların ateşi düştü... İsmail bak sana doğru geliyor hayvan!" diyen Bazmalı, önümüzdeki dönem piyasaya sürülecek dövizlerde garip bir koku olabileceği yönünde vatandaşları uyarmayı da ihmal etmedi.

 

"Evet orada biraz geç kaldığımız doğrudur, açıkçası biz kurbanlık fiyatları 800-1000 TL bandına ulaşmadan önce müdahale etmeyi planlıyorduk ama maalesef hayvanlar o ara henüz yavruydu. Ne yapsaydık, 6 aylık kuzuyu mu piyasaya sürseydik? Kimse kusura bakmasın ama piyasa da bir yere kadar yani. Bizim de bir vicdanımız var. Hem bildiğim kadarıyla dinen de caiz değil zaten..."