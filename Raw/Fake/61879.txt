86 Yaşında Çıkardığı Kişisel Gelişim Kitabıyla Tepki Çeken Yeraltı Edebiyatının Ünlü İsmi, Eleştirileri Yanıtladı: "Bu yaştan sonra ne yazsaydım?" Beat kuşağının önde gelen isimlerinden San Franciscolu yazar, şair ve düşünür Art Vandelay (86), uzun bir aradan sonra çıkardığı ilk eser olan "Pozitif Düşün - Mutlu Yaşlan" isimli kişisel gelişim kitabı ile sevenlerinin tepkisini çekti. 1950'li yıllarda yazdığı aykırı kitapları, uyuşturucu bağımlılığı ve de yaşadığı eşcinsel ilişkileri ile adından sıkça söz ettiren Vandelay, yeni kitabından "Benim gibi, 86 yaşına gelmesine rağmen hala bunamamış olanlar için pozitif düşünce gücüyle yaşama sımsıkı sarılma kılavuzu" sözleriyle bahsederken, hayranları ise yazarın eski kitaplarını yakarak kendisini protesto etmeye hazırlanıyorlar.
 
 
 
Yitik kuşağın yaşayan son temsilcilerinden biri olan Art Vandelay, özellikle "Kusmuk ve Kan", "Karanlıkta Yürüyenler", "Ne İçtiysem Aynısından İstiyorum" ve "Hayvan Evladı" isimleriyle Türkçe'ye çevrilen kitaplarıyla edebiyat dünyasında kendisine önemli bir yer edinmişti. O dönemdeki eserlerinden duyduğu pişmanlığı "Valla o zamanlar artık neyin kafasıyla yazmışsam, şu yaşımda okurken inanın yüzüm kızarıyor" sözleriyle ortaya koyan usta edebiyatçı, öncelikle geçmişi hakkında bazı önemli noktaları açıklığa kavuşturdu:
 
"Şimdi aslında kendimi de suçlamıyorum. Savaş sonrası yıllarda yeni moda olmuş hiçcilik akımı cinsel devrim falan derken kaptırmıştım ben de kendimi. Sabahtan akşama içki, sigara, cigaralık, eroin takılıp sokaklarda it gibi dolaşıyordum afedersiniz. Kafa bi milyon gez, kumar oyna, sonra da eşinin, dostunun karısına kızına hallen... Ha keşke iş sadece karısı, kızıyla kalsaydı yine iyiydi; akıma kapılıp arada biz de badem olduk daha da kötüsü. Hala aklım almıyor; hadi tüm bunları yaptım da gidip bir de arsız gibi yazmışım hepsini. Yazmasaydım belki şimdi beni tanıyanlar çıkmazdı da, birisi 'aaa, Art Vandelay değil mi bu?' dediğinde, gözlerimi kaçıracak yer aramazdım."
 
 
 
Sırf itlik, serserilik olarak nitelendirdiği o dönemin ardından kendisini mutlak iyiliğe verdiğini ifade eden Vandelay, açıklamalarını "Zamanında çok günaha girdim, aykırı yazar olmak için yemediğim halt kalmadı ancak neyse ki her şey geride kaldı. Öyle devam etseydim mazallah şu yaşımı göremezdim zaten. Şimdi okyanus kenarında güzelce evimi aldım, domatesimi, biberimi ekiyorum. Kedimle, köpeğimle keyfime bakıyorum çok şükür" diyerek sürdürdü.
 
"Pozitif Düşün - Mutlu Yaşlan"dan sonra bilhassa genç hayranlarından tepki almasının da normal olduğunu kaydeden Vandelay, son olarak şunları söyledi: "Tabii onları da anlıyorum. Eski Art Vandelay'ı bekliyorlar, istiyorlar ki yine 'sabah uyandığımda başım zonkluyordu ve yatak kusmuk içindeydi. Bana bir bira getirmesi için yanımda yatan kadına döndüğümde onu bir kadın olmadığını farkettim...' gibi şeyler yazayım amma ve lakin her şey bir yere kadar. Napalım, bir ayağımıza çukurda artık. İçki, sigara, kumar olmayınca da en fazla kişisel gelişim kitabı çıktı ortaya. Beğenmiyorlarsa almasınlar..."