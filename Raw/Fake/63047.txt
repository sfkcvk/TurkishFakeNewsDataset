Farklı Şehirlerde Yaşayan Genç Bir Çifti Yanlışlıkla 3 Ay Boyunca Dinleyen Telekulak Çetesi, Kendi Kendini Feshetme Kararı Aldı Yasadışı yöntemlerle iş adamlarını ve devlet görevlilerini dinleyerek elde ettikleri bilgilerle çıkar sağlayan telekulak çetesi, son olarak yanlışlıkla farklı şehirlerde yaşayan genç bir çifti dinlemeye alınca, kendisini feshetmek zorunda kaldı. Bir hata sonucu dinlemeye takılan Ankaralı Enis Tortul (26) ve İstanbul'daki sevgilisi Çiğdem Yerleşik'in (24) bıkmadan ve usanmadan her gün yaptıkları benzer konuşmalar kayıt altına alınırken, söz konusu konuşmalara maruz kalan çete üyeleri bir daha böyle bir durumla karşılaşmamak için örgütü dağıtma kararı aldı. Sık sık telefonda konuşarak birbirlerine olan özlemlerini gidermeye çalışan Enis Tortul ve Çiğdem Yerleşik çiftinin son kurbanı bir telekulak çetesi oldu. Yasadışı dinleme yaparak çıkar sağlayan telekulak çetesinin yanlışlıkla takibe aldığı genç çiftin aralarında geçen diyaloglar genel olarak "Nerdesin?", "Kim var yanında?", "Beni özledin mi?" "Ne zaman geliyorsun buraya?" gibi sorulara yanıt niteliği taşırken, anlatılan gereksiz detaylar ve zorla uzatılan konuşmalar kısa süre içerisinde örgüt üyelerini psikolojik çöküntüye uğrattı. İsmini vermek istemeyen bir çete üyesi, dinleme sürecini, "İsim benzerliğinden kaynaklanan bir sorun olmuş galiba ama çok sonra fark ettik bu hatayı. Fark ettiğimizde ise her şey için çok geçti; üç ay boyunca binlerce saat telefon konuşması dinledik. Anamızdan emdiğimiz süt burnumuzdan geldi..." sözleriyle anlatırken, örgütün çöküşünü hazırlayan süreci de şöyle özetledi: "En başta heyecanlı bir aşk hikayesi zannettik konuşulanları; yanılmışız. Sabahları günaydın konuşması, Çiğdem'in gördüğü rüyaları uzun uzadıya anlatması ile başlayıp, 'Keşke şimdi beraber olsaydık, bugün hangi ders var? Ne giyeceksin? Kaçta eve gelceksin, kaçta msn'e girebilirsin?' diye uzuyordu. Sonra da işte en fazla bir iki saatte bir telefonlaşıyorlardı. 'Kimlesin? Beni özledin mi? Seni çok seviyorum... Kimlesin? Ben bi banyoya giriyorum... How I Met Your Mother'ın son bölümünü izledin mi? İnternette kimle konuşuyosun? Şimdi oturuyorum, şimdi tuvalete gidiyorum, şimdi duruyorum...' şeklindeki konuşmaların ardı arkası kesilmiyordu bir türlü. Sürekli konuşuyorlardı, hep aynı şeyleri konuşuyorlardı. Nefes alsalar rapor veriyorlardı. Üç ay sonunda yanlış kişileri takip ettiğimizi fark ettik ama bu süre yaptığımız işten tiksinmemiz için yetti de artı bile. Bir daha cep telefonu bayii dahi görmek istemiyoruz. Lanet olsun böyle işten gelecek paraya..." Örgüt olarak çok zor bir üç ay geçirdiklerini vurgulayan çete üyesi, "Alın buyrun kendiniz görün ne çektiğimizi. Okuyacaklarınız sadece kısa bir iki alıntı. Bundan günde onlarcasını dinlediğinizi düşünün..." sözleriyle genç çiftin konuşma kayıtlarını basına dağıtırken gözyaşlarına hakim olamadı. Arama saati 12:16 (Tortul-Yerleşik) 
10ANKARA364 2010-02-12 12:16 2010-02-12 12:25 NOFORN TCELLCEBECİ ÇY: Aş-kıııııım! 
ET: Naber hayatım, napıyosun? 
ÇY: Nerdesin bakıyım, gittin mi okuluna? 
ET: Ders yok, bi ödev teslim etmeye gidicem. Çıkarım birazdan. Sen ne yaptın? 
ÇY: Napıyım, dersten çıktık kantinde Sinemlerle takıldık işte. Eve dönüyorum şimdi. 
ET: Kim kimdiniz? 
ÇY: Sinem, Buket, Aslı.. Bikaç kişi daha işte. 
ET: Kim bikaç kişi? 
ÇY: Ya işte Eda, onun sevgilisi Burak, onun bi arkadaşı, Esma'larla kuzeni de geldi. 
ET: Kim ki Burak'ın arkadaşı? 
ÇY: Kayadar diye bi çocuk, Burak'ların hazırlıkta aynı sınıftaymışlar. İşletmede okuyo, 3. sınıfmış şimdi. 
ET: Maşallah, her şeyini de öğrenmişsin Kayadar'ın. 
ÇY: Nası yani? Offf saçmalıyosun Enis yaaa... 
ET: Yok bişey neyse... Hadi kapatıyorum ben, konuşuruz yine bi ara... 
ÇY: Yaa inanmıyorum sana yaa... Aramanın sonu (12:25) Arama saati 12:37 (Yerleşik-Tortul) 
12ISTANBUL454 2010-02-12 12:37 2010-02-12 12:39 NOFORN AVEAGOZTEPE ET: Alo? 
ÇY: Alo, sen ne demek istedin demin? 
ET: Anca mı geldi aklına sormak? Sabahtan beri   kaç gündür zaten   yapıyosun... 
ÇY: Var ya inanamıyorum sana şimdi ben bir başlarsam senin geçen ay Eskişehir'deki   Tuğra'lardayken Çağrı'ların geldiği gün   utanırsın yani bunun lafı- Bağlantı hatası (12:39) Arama saati 00:12 (Yerleşik-Tortul) 
18ISTANBUL176 2010-04-11 00:12 2010-04-11 01:21 NOFORN AVEAOTIM ÇY: Aş-kıııııım! 
ET: Hayatıım! 
ÇY: Nap-pıyosuuuuun? 
ET: Napıyım hayatım, yatıyorum uyuycam birazdan.. Sen napıyosun? 
ÇY: Ben korku filmi izledim... 
ET: Hangisi? 
ÇY: Çok korktum aşkıııım! 
ET: Eheheh hangisi ya? 
ÇY: O kuyudan kadın çıkıyo ya... saçlı saçlı böyle... 
ET: Haa, Shawshank Redemption... Çok iyidir o ya... 
ÇY: Çok korktum ama ben. Şimdi burda olsan sarılırdım sana... 
ET: Canımm kıyamam sana ben... Korku filmi izleme kendi kendine yaa.. 
ÇY: Sinem'le izledik, o gitti şimdi evine çok korkuyorum. Nasıl uyuycam bilmiyorum aşkım. 
ET: Işığı aç hayatım. Komedi filan bişey izle. 
ÇY: Yaa off kapatma ama! 
ET: Yok ya, burdayım ben. 
ÇY: Böyle duralım biraz... 
ET: Tamam hayatım... (00:17-00:25 Ses kaydı alınamadı) ÇY: Aşkım... 
ET: Hmmm... 
ÇY: Uyumuyosun di mi? 
ET: Yok hayatım. 
ÇY: İyi... (00:25-00:33 Ses kaydı alınamadı) ÇY: Çok seviyorum seni aşkım... 
ET: Ben de... 
ÇY: Ben de ne? 
ET: Biliyosun işte eheh... 
ÇY: Olsun senden duymak istiyorum... 
ET: Söylemem... biliyosun ne olduğunu. 
ÇY: Söyle! 
ET: Ben de... Kendimi çok seviyorum! 
ÇY: Salak! 
ET: Haha tamam ya tamam, çok seviyorum hayatım seni. Oldu mu? 
ÇY: Olmadı... 
ET: Nesi olmadı? 
ÇY: Ben söylettim zorla. Hiç güzel olmadı, içten söyleyemedin. 
ET: Olur mu hayatım isteyerek söyledim... 
ÇY: Olsun... Başka türlü söyle. 
ET: Ölürüm biterim senin için... 
ÇY: Başka? 
ET: Hayatımsın... Bi tanemsin... 
ÇY: Yalancııı... Yalan söylüyosun işte... 
ET: Valla aşkım, her şeyimsin... 
ÇY: Sen de benim her şeyimsin kiii.. 
ET: Evet kii... Yerim senin o bebek gibi konuşan dillerini... Hadi şimdi güzelce uyuyalım mı aşkım? 
ÇY: Tamam aşkım ama rüyama gel lütfeen... Nütteeeen! 
ET: Gelcem aşkım, rüyana gelcem, sarcam seni... 
ÇY: Hadi aşkım o zaman... 
ET: Hadi aşkım, üç diyince birlikte kapatalım. 
ET ve ÇY: İyi geceleeer, tatlı rüyalaaar, seni çook seviyorum aşkııımmm... Biiiir... ikiiii... üüüüç... 
ET: Yaaa... kapatmadıın kii... 
ÇY: Sen de kapatmadıın kiii... 
Bilinmeyen ses 1: Yok abi ben gerçekten dayanamıyorum artık. Gidip bunların ikisini de vurucam... 
Bilinmeyen ses 2: Lan senin sesin de kayda giriyor! 
Bilinmeyen ses 1: Hasktr!? 
ET: Hadi bak bu sefer kapatıyoruz... 
ÇY: Hadi aşkııımm... 
ET ve ÇY: Biiir... ikiii... üüüççç... İyi geceleeer... Tatlıı rüyalaarr... Seni çoook seviyoruuumm!... 
ET: .... Alo. Aloo aşkıım? Aramanın sonu (01:21)