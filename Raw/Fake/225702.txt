Müslüman Kardeşler: ''Trabzonspor Başkanı'na çok geçmiş olsun diyoruz... Ha bu arada bizim Rabia işi noldu ya?'' Dün akşam oynanan Fenerbahçe – Trabzonspor maçı sonrası çıkan olayların yankısı sürerken, Tabzonspor Başkanı'na yönelik saldırıya bir tepki de Mısır'daki Müslüman Kardeşler örgütünden geldi. Olayların ardından bir basın açıklaması yapan İhvan hareketi sözcüsü Eşref Abdülgaffar “Dün de işte bizden yine bi 50 küsür kişi öldü söylemesi ayıp. O ara acaba Türkler ne diyor, yine bizim için kıyameti kopardılar mı onu öğrenmek için internete, televizyonlara falan bakınca bu Trabzonspor olayını öğrendik. Gerçekten yeşil sahalarda hiç görmek istemediğimiz şeyler... Ya bu arada aklıma gelmişken, bizim Rabia işi noldu?” sözleriyle Türk kamuoyuna seslendi. Türk futbolunda son dönemde yaşanan gerilimin kendilerini ciddi olarak üzdüğünü ve kaygılandırdını ifade eden Abdülgaffar, “Tabii ki Trabzonspor başkanın arabasına plastik bardak fırlatılması da önemli, böyle bir zamanda kendi dertlerimizle kimsenin başını ağrıtmak istemeyiz ama ne bileyim. Bi iki ay önceki duruma bakıyorum, bi şimdiki ilgisizliğe. Bizi haftalarca manşetten indirmeyen Yeni Şafak'ta bile Gürsel Tekin'in aday adaylığından sonra 7. haber olarak kendimize anca yer bulabilmişiz. İnsanın kanına dokunuyor..." derken, azıcık bir dikkat çekme şansları varsa bile derbi günü yürüyüş düzenleyerek onu da heba ettiklerini üzülerek sözlerine ekledi.  Darbenin ilk zamanlarında Türkiye'den gelen güçlü desteğin son bir kaç aydır kesilmiş olmasını normal karşılamaya çalıştıklarını ve “epeydir Mısır'da çok kayda değer bi şey olmuyor, e onların da kendilerine göre dertleri var tabii” diye kendilerini avuttuklarını belirten Abdülgaffar, dün yaşanan olayların ardından galiba acı gerçekle yüzleşme zamanının geldiğini belirterek şöyle devam etti. “Açıkcası ilk günler kendi aramızda da ' Hayırdır inşallah ya. Normalde kendi sınırları dışında kıyamet kopsa umurlarında olmaz bunların. Neyse du bakalım anlarız' diye konuşuyorduk ama o telaş içinde çok da üzerinde durmadık. Hem o mitingler, canlı yayınlar, Trending Topic'e giren hash tag'ler falan bize bir moral oluyordu. Ama durum şimdi anlaşıldı. Meğer o ara hem televizyonda izlenecek çok bi şey yokmuş hem de iç siyasette size kınayacak bir darbeci lazım olmuş, O da tesadüf bizden çıkınca atlamışsınız resmen. Darbe Şili'de olsa orayla oyalanacakmışsınız. Yazıklar olsun...” Eşref Abdülgaffar, futbol sezonunun başlamasının ardından Meclis'in de açılmasıyla Türkiye'nin ilgisini tamamen kaybettiklerini üzüntüyle dile getirirken, “Dün akşam son bir umut sizin basına bi baktık. Ancak maalesef manzara şu: Trabzonspor Başkanı'nın arabasına birileri çıkmış, Mancini hala takımı tanımaya çalışıyor, köprüde trafik çilesi. Yazın öyle miydi halbuki? Gelsin Mursi, gitsin Mısır... Koca ülkeye ucuz yaz sezonu dizisi muamelesi yaptınız ya alacağınız olsun. Yazlıkçılar mıyız lan biz!?” diyerek Türk basınına olan tepkisini dile getirdi. Türk Hükümeti tarafından köprü açılışına, kavşak açılışına meze yapıldıklarına dair ciddi şüphelerinin olduğunu da belirten Abdülgaffar, “Hep oralarda konuşulmuşuz, dönüp bakınca ortaya çıkan manzara bu. Zaten çaktırmadan büyükelçiyi de geri yollamışsınız Mısır'a, onu da farketmedik sanmayın. Bakın açık söylüyorum: Yarın bi gün yine Türkiye'de bi karışıklık olursa hiç rabia mabia diye bize gelmeyin. Kendinize yeni işaret bulun. Elin Endenozyalısı sizden vefalı çıktı." derken, olur da darbe hükümetini devirip tekrar başa gelirlerse ilk iş Türk büyükelçiyi geri yollayacaklarını da sözlerine ekledi. İhvan sözcüsü, bu süreçte en büyük darbeyi ise sosyal medyadan yediklerinin altını çizerek, özellikle takip ettikleri ve zor zamanlarda kendilerine moral aşılayan bazı kullanıcıların şu anki kayıtsızlıklarına da dikkat çekti: “Tamam kalkıp buraya gelemiyorsunuz, eyvallah sosyal medya da çok önemli...Peki kim bana Rabia işaretini her yere profil fotoğrafı yapan LegendOttoman87'nin şu an nah çeken teyze fotosuna dönmesini açıklayabilir? En çok tweet'i aldığımız Merve Gülsüm Nalburan'ın '@tophane w/12 others'ını 'naneli nargile keyfi'ni naapıcaz? 'Mısır' diye aratıyorum, 'haşlanmışına tereyağ sürünce enfes oluyo' sonucu geliyor. Gerçekten çıldırmamak işten değil...” Konuşmasının sonunda, Türkiye'nin komşularıyla yaşadığı sorunlara da değinen Abdülgaffar ''Ya şimdi anladık bölgede bu adamları niye kimse sallamıyor. Sallanacak bi yanları yok ki. İşleri güçleri goy goy. Azcık kendilerine güvenleri gelince hemen bi Osmanlı'yı diriltir miyiz, şuradan da bi ekmek yer miyiz, işler kötü gidince 'en son hangi takım koydu, Acun bu hafta kimi meşhur etti'. Bir de bunlara güvenip Ortadoğu'da birlik kuracaktık. Allah korumuş resmen'' diyerek, bundan böyle Türkiye'ye karşı mesafeli olacaklarını vurguladı.