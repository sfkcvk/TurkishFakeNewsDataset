Hırsızlık İçin Girdiği Evde Suçüstü Yakalanan K.U(19), Operasyonun Zamanlamasına Dikkat Çekti Dün gece Beşiktaş Sinanpaşa Mahallesi'ndeki bir eve girdiği sırada polisler tarafından suçüstü yakalanan K.U(19), yapılan ilk sorgusunda suçlamaları inkar ederken, operasyonun zamanlamasına dikkat çekti. Polise verdiği ilk ifadede emniyet içindeki bazı odakların kendisiyle kişisel sorunu olduğunu iddia eden genç zanlı, "Gidelim bizim mahallede herkese tek tek soralım. Suçlu muyum, suçsuz muyum milletimiz karar versin. Yüreğiniz varsa seçimde çıkın karşıma, orada hesaplaşalım" diyerek, kimseden korkusu olmadığını açıkça belirtti. Sabah saat 05 sularında girmeye çalıştığı evin kapısında asayiş ekiplerince ele geçirilen K.U. Beşiktaş Emniyet Müdürlüğü'ne getirilerek gözaltına alındı. Karakolda yapılan ilk sorgusunda tüm suçlamaları reddeden K.U., operasyonun zamanlamasına dikkat çekerek "Tam da Bülent Ersoy'un canlı yayında bayılmasının ardından böyle bir şeyin gündeme gelmesi manidar. Belli ki birileri düğmeye bastı" ifadelerini kullandı. Reşit olması ile birlikte her anlamda altın çağını yaşadığını vurgulayan başarılı hırsız, ''Valla durum ortada. Kredi kartları borçlarımı iyi kötü ödüyorum, mahallede sevilen bir simayım, kızların hepsi bana hasta. Ayrıca tam da boy atma çağındayım'' derken, büyüme hızının bazılarının gücüne gittiğini iddia etti. Açıklamaları sırasında gözyaşlarına hakim olmakta güçlük çeken K.U., kendisiyle uğraşanlara en iyi cevabı Türk milletinin vereceğini belirttiği konuşmasında şu sözlere yer verdi: ''Necip türk milletine sesleniyorum. Beni yedirtmesinler!! Üzerime oynanan bu oyunları çok iyi görsünler. Neden bir yıl sonra değil de bugün yakalanıyorum? Yeni bir şey mi bu? Yıllardır yaptığım iş neticede. Neden Nisan'da değil de Aralık'ta? Bunlar hep cevaplanması gereken sorular. Birileri her zaman yaptıkları gibi beni karalamaya çalışıyor. Şu unutulmasın ki ben bir güneşim ve balçıkla sıvanamam! Aziz milletim perde arkasında olanları görüyor. Sabırla izliyor...'' Emniyet binasında yaptığı bu açıklamaların ardından sağlık kontorlü için Şişli Etfal Hastanesi'ne götürülen K.U., burada sabah namazını kılmak için güvenlik görevlilerinden izin istedi. 4 rekatlık namazın 45 dakikada bitmemesi üzerine durumdan şüphelenerek mescide giren emniyet mensupları, K.U.'yu mescit camına sıkışmış halde yakaladılar. Kendisini sıkıştığı yerden çıkarmaya çalışan güvenlik güçlerine bir süre direnen K.U "Ey ahali görün işte müslümana nasıl zulüm ediliyor. Namaza bile saygısı yok bunların! Sizin rozetiniz silahınız varsa benim de Allahım var ulan!!" şeklinde bağırarak ortalığı birbirine kattı. Güçlükle kontrol altına alınan K.U. Kartal Cezaevi'ne götürülürken, haber yayına hazırlandığı sırada soruşturmayı yürüten Beşiktaş Asayiş Ekipler Müdürü Fikret Asılsoy'un görevden alınması şaşkınlık yarattı.