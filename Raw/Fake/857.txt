TEKSİT Olağan Kongresi Yapıldı Tüketiciye Emir Kipiyle Seslenen İş Adamları Topluluğu(TEKSİT)'in yıllık olağan kongresi dün Ümraniye, Takıtak Düğün Sarayı'nda yapıldı. Kirçöz, Yağçöz, Bacasil, Turşuyap gibi ürünlerle yıllardır Türk halkının gönlünde haklı bir yer edinmiş pek çok firmanın üst düzey yöneticisinin katıldığı kongrede, seçime tek aday olarak giren mevcut başkan Hayrettin Hepgül, bir dönem daha başkanlık yapmaya hak kazandı.
 
 
 Oylamaya geçilmeden önce kısa bir konuşma yapan TEKSİT Başkanı Hayrettin Hepgül, TEKSİT'in Türk ekonomisinde her daim önemli bir rol üstlendiğinin altını çizerek "Mistır Masıl, Veniş gibi havalı yabancı isimlerle bizim markalarımızı alt etmeye çalışan firmalara en güzel cevabı yine Türk tüketicisi verecektir" şeklinde konuştu. Hepgül'ün "Gelin Mistır Masıl'ı TEKSİT'e bağlayalım, aydan aya ödesin aidatını kerata" esprisi de geceye bir hayli renk kattı. Hepgül'ün konuşmasının ardından geçilen oylamada karar yeter sayısına zar zor ulaşılırken, ikinci başkan Adem Gelgeç'in "Kongremize katılım beklediğimizden az oldu, acaba Kongra-Gel diye bir ürünle artırır mıydık katılımı?" sözleri ise salonda buz gibi bir hava estirdi.
 
 
 Oylamada Hayrettin Hepgül tek aday olarak girdiği seçimde güven tazelerken, seçim zaferinin ardından "Geçtiğimiz dönemlerde olduğu gibi bu dönemde de ana gündemimiz neden ve hangi motivasyonla böyle saçma bir topluluk kurmaya gerek duyduğumuzu ortaya çıkarmak olacak" diyerek, TEKSİT yönetim kurulunun yol haritasını çizdi. Gece, Türküsev Bağlama Grubu'nun konseriyle sona erdi.