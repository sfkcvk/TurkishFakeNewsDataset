Arka Sokaklar'ın Önümüzdeki Sezon Senaryolarını Çalan Hacker Grubunda Sular Durulmuyor: ''Lan bunun her bölümü aynı?'' Kanal D'nin sevilen dizisi Arka Sokaklar'ın önümüzdeki sezona ait ilk 6 bölümünün senaryolarını çalan hacker grubu TurkWarezTeam, senaryoların birbirleriyle ve geride kalan 447 bölümle aynı çıkmasının şokunu yaşıyor. Grup, bu akşam yayınladığı basın açıklamasıyla yapım şirketi olan Erler Film'e ateş püskürürken, Arka Sokaklar'ın senaryosunu çalma fikrini ortaya atan 2 üyesiyle de yollarını ayırdığını duyurdu. Akşam saatlerinde twitter hesapları üzerinden bir basın açıklaması yayınlayan TurkWarezTeam, eylem için Game of Thrones'un senaryolarını çalıp HBO'dan para sızdırmaya çalışan hacker grubundan ilham aldıklarını belirtirken "Adamlar orada yüzbin dolarlardan falan kapıyı açınca bize de bir heves geldi. Neticede Arka Sokaklar da ülkemizde kaç yıldır sevilerek izlenen bir dizi. Heralde 5-10 bin de bize atarlar diye bu işe giriştik. Keşke önce diziyi bi izleseydik" ifadelerine yer verdi.  Grup, 2017-2018 sezonuna ait ilk 6 bölüm senrayosunu 3 haftalık bir çalışma sonunda Erler Film ofis network'üne sızarak çaldıklarını itiraf ederken, ilk şoku her bir bölüme ait senaryonun 1.5 word sayfası uzunluğunda olduğunu fark ettiklerinde yaşadıklarını da eklediler. Açıklamanın kalan bölümü ise şöyle: "Aslında bunu şantaj için kullanıp para isteyecektik ama şu an değil 10.000 lira, 10 lira bile vermeyeceklerinden emin olduğumuzdan senaryonun özetini kamuoyuyla paylaşmakta bir sakınca görmüyoruz. Buyrun önümüzdeki sezon ilk bölüm: Evet senaryo aynen böyle. İsimleri yazmaya bile üşenmişler. Anladığımız kadarıyla kimin vurulacağına falan çekerken karar veriyorlar. Geri kalan bölümlerin senaryoları da bununla aynı. Şunu hackleyeceğiz diye harcadığımız mesaiye mi yanalım, yaktığımız elektiriğe mi yanalım bilemiyoruz. Bu fikri veren 2 gerizekalıyı da az evvel kovduk zaten. Sinirimizi alamazsak ayrıca emniyete de ihbar edeceğiz kendilerini. Rıza Baba mı geliyor kim geliyorsa alsın götürsün... "