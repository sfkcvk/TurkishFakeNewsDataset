Getcontact Bir Ocağa Daha Ateş Düşürdü: 2.5 Saattir Kimin Telefonunda ''Aşkım'' Diye Kayıtlı Olduğunu Açıklamaya Çalışan Murat Saygan(32) İçin Umutlar Tükeniyor... Başka insanların telefonlarında ne şekilde kayıtlı olduğunuzu gösteren Getcontact adı uygulama bu sabahtan itibaren Türkiye'nin sosyal medya gündemine bomba gibi düşerken, bir çok ocağa da ateş düşürdü.  Günün erken saatlerinden itibaren ağırlıklı olarak instagram story'deki ekran görüntüsü paylaşımlarıyla Türkiye'nin gündemine gelen Getcontact adlı uygulamaya, hem kendilerinin hem de telefon numarasını bildiği diğer insanların rehberlerde ne şekilde kayıtlı olduğunu öğrenmek isteyen kullanıcılar yoğun ilgi gösterdi. Başta eğlenceli bir oyun olarak başlayan uygulamanın özellikle ilişkilerde kriz çıkarmaya çok elverişli olduğu kısa sürede anlaşılırken, günün kurbanlarından biri de 3 yıllık evli makine mühendisi Murat Saygan oldu. Öğleden sonra saat 15.30 civarında bir arkadaşından görüp yüklediği uygulamada 7 kişinin telefonunda adı ve soyadıyla, 2 kişide düz "Murat", 2 kişide "Murti", 6 kişide "Barkom Otomotiv Murat", 1 kişide "Kociş", 1 kişide de "Aşkım" olarak kayıtlı olduğunu fark eden Saygan'ın yüzüne yerleşen sırıtma, eşinin de aynı uygulamayı kullanma olasılığının aklına gelmesiyle birlikte 2 saniye içinde yerini "S.çtık" ifadesine bıraktı.  Benzer durumdaki on binlerce kişiyle birlikte canhıraş bir halde google'a hücum eden ve "getcontact rehberden kayıt sildirme" yazan Saygan, forumlarda ve ekşi sözlük'te geçirdiği yarım saatin ardından nihayet kendini uygulamadan sildirmeyi başarırken, çok geç kaldığını ise akşam 19.30 sularında eve geldiğinde öğrendi. Kapıdan girer girmez eşinin soğukkanlılıkla cinayet işlemeye hazır bir yüz ifadesiyle karşılaşan talihsiz makine mühendisi, sonrasında gelen "Hoşgeldin AŞKIM" sözcükleriyle birlikte uzun bir gecenin kendisini beklediğini de idrak etti. Aradan geçen 2.5 saatte uygulamanın veritabanının çok eskilere gittiğini, kimin telefonunda o şekilde kayıtlı olduğu konusunda ("sana yemin ederim") en ufak bir fikrinin bile olmadığını, annesinin de kendisine zaman zaman "aşkım" dediğini ve belki de kaydın onun rehberinden geldiğini, zaten böyle abuk subuk uygulamaları telefona yüklemenin çok sakıncalı olduğunu, belki iş arkadaşlarından birinin ona pis bir şaka yaptığını, böyle saçmasapan şeyler yüzünden kavga ettiklerine hala inanamadığını karışık bir sıralamayla defalarca tekrar eden Saygan, eşini ikna etme konusunda henüz bir yol kat edemezken, bir ihtimal üste çıkarım ümidiyle yaptığı "e hadi bi de senin numaranı aratalım bakalım ne çıkacak?" atağı ise "e buyur arat hiç durma" rest'iyle karşılandı.  Haber yayına hazırlandığı sırada evdeki tartışma yerini soğuk bir sessizliğe bırakırken, çifte yakın kaynaklar önümüzdeki yarım saat içinde makul bir açıklama bulamaması halinde Murat Saygan'ın bu ve sonraki bir kaç geceyi kanepede geçireceği konusunda hem fikir.