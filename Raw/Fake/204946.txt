Yine Alkol, Yine Felaket: İçkiyi Fazla Kaçıran Arkadaş Grubu Geceyi Yine Bağıra Çağıra Ahmet Kaya Şarkıları Söyleyerek Bitirdi İstanbul Karaköy'deki bir içkili mekanda başlayan gece dün yine bildik görüntülerle sonlandı. Akşam sularında mekana gelen 4 kişilik arkadaş grubu için her şey çok güzel başlamışken, ilerleyen saatlerde içkiyi fazla kaçıran gençlerin masasına ağlama krizleri, garip dans figürleri ve bağıra çağıra söylenen şarkılar damgasını vurdu. Garsonların sık sık uyarmasına karşın taşkın hareketlerine devam eden gençler sabaha karşı mekandan ayrılırken, beklenildiği üzere hesaba yapılan itirazlar ise sonucu değiştirmeye yetmedi. Üniversiteden mezun olduktan sonra bir türlü bir araya gelmeyi başaramayan ve birbirlerini her gördüklerinde "Ya bi ara toplanıp rakı içelim mutlaka" diyen arkadaş grubunun Karaköy Hiciv Meyhanesi'ndeki buluşması çeşitli çirkinliklere sahne oldu. Gecenin başlangıcında 50'lik rakı mı, yoksa 70'lik rakı mı söyleneceği bir türlü karara bağlanamazken, geçtiğimiz günlerde sevgilisinden ayrıldığı öğrenilen Sinan Özüer (28)'in ısrarıyla sonunda 100'lük rakı sipariş edildi. Bir hayli zaman alan meze seçiminin de tamamlanmasıyla resmi olarak başlayan gecede, arkadaş grubunu felakete götüren olaylar dakika dakika şu şekildeydi:  Meze ve içki siparişlerinin gelmesiyle birlikte kadehler uzun zaman sonra bir araya gelen arkadaşlar için havaya kalktı. Sofraya oturduğundan beri rakı adabının incelikleri hakkında atıp tutan Ahmet İnseli (27), yine kimseyi şaşırtmayarak rakının sahte olabileceği yönündeki iddiaları dile getirdi.  Henüz daha 10 dakika bile olmadığı halde ilk dublesini bitiren Sinan Özüer arkadaşları tarafından, "Olm yavaş iç şunu, bak çarpılacaksın" şeklinde uyarıldı. Arkadaşlarına kulak Asmayan Özüer'in muhabbeti ne zaman terk edilmesine getireceği masada gerginliğe neden olurken, genel hava yine de "Ne iyi ettik de buluştuk" şeklindeydi. 
 
  "Ya benim erken kalkmam gerek, sabah iş var" diyerek geceye zar zor gelen Levent Palük (27) sessizliğini "Bu rakıyı var ya çayla içeceksin, acayip gidiyor" diyerek bozdu. Palük'ün 1000 yıllık geyiği her şeye karşı ilgi görürken, portakal suyu ve ayran gibi alternatifler de tartışma konusu oldu. 
 
  Ülkenin siyasi gündemine de değinmekten çekinmeyen gençler sadece 5 dakika 12 saniyelik bir sürede "Abi yurt dışında da işte bu muhabbeti bulamazsın..." görüşünde hemfikir olurken konuyu ısrarla terk edilmesine getirmeye çalışan Sinan Özüer görmezden gelindi. 
 
  Ahmet İnseli'nin masada başlattığı ekonomik sohbetler, 45 dakika kadar "Bak adam Facebook diye bir şey yaptı milyar dolarlık şirket oldu...", "Bizde anca inşaat yapsınlar" ekseninde devam etti. İnseli, son olarak Alaskar Holding sahibi Muhterem Alaskar'ın fırıncılıktan başlayan başarı dolu hikayesini arkadaşlarıyla paylaşmasının ardından güçlükle susturuldu. 
 
  Grupta alkolün etkileri iyiden iyiye hissedilmeye başlandı. Grubun sessiz ismi Uğur Denizci (26) Beşiktaş tezahüratları ile masanın ilgi odağı olurken, yan masalardan ilk uyarı da böylelikle gelmiş oldu. 
 
  İlk 100'lüğün bitmesiyle birlikte, ekipte dağılıp eve gitmekle bir şişe rakı daha söylemek arasında kalındı. Bir tek, 35'lik, 50'lik derken yine Sinan Özüer'in ısrarları ile ikinci 100'lük rakı siparişi verildi. 
 
  Az ilerideki masada oturmakta olan yırtmaçlı etekli, kumral, orta boylu, hafif toplu kızın gecenin başındaki "Yok yeaa yaramaz" biçimindeki nitelendirilişi, yerini dörtlünün periyodik kesişme çabalarına bıraktı. 
 
  Ve kaçınılmaz son... Zeki Müren'den gelen "Bir Demet Yasemen" şarkısıyla uzaklara dalan Sinan Özüer'in gözlerinin dolmasıyla masadakilerin ilgi odağı oldu... 
 
  Sinem'in 3 yıllık ilişkilerini durup dururken bitirmesinin üzerine 3 gün geçmeden başkasıyla beraber olmasının ağrına gittiğini belirten Özüer'e teselli eden Uğur Denizci'nin, "Abi 3 günde olacak iş değil o, kesin öncesinde de bir şeyler vardır" şeklindeki sözleri masada soğuk sessizlik yarattı. 
 
  Göz yaşlarına hakim olamayan Sinan tuvalete giderken, Ahmet İnseli ve Levent Palük'ün birbirlerinin omuzlarına yumruk yaptıkları ellerini pıt pıt vurarak sarılıp "Kardeşimsin bee, kardeşimsin işte olm sen benim" nidalarıyla duygulanarak sohbetlerini taçlandırdı. 
 
  Ahmet İnseli'nin sık sık tuvalete gitmesi, akıllara kustuğu şüphesini getirdi. 
 
  Uzun süre tuvaletten gelmeyen İnseli'ye ilk müdahale Levent Palük'ten geldi. Tuvalette yüzünü yıkamasına yardım ettiği arkadaşını tekrar masaya getiren Palük, kahve siparişi vererek krize el koydu. 
 
  "Beyler çıkışta bi çorbacı yaparız di mi?" sözü ilk kez dillendirildi. 
 
  Garsonların "Lütfen beyefendi, istek şarkı almıyoruz" şeklindeki sözlerine rağmen ısrarlarını sürdüren Ahmet İnseli, "Çökertme" eşliğinde garip dans figürleri sergiledi. 
 
  Artık tamamen kontrolden çıkan grup, garsonların ve çevredekilerin uyarılarına rağmen mekanda çalan bütün şarkılara yüksek sesle eşlik etmeye başladı. 
 
  Tüm bağrış çağrış arasında, Sinan Özüer gizlice eski sevgilisine "Uyudun mu?" şeklinde mesaj atarak beklemeye koyuldu. Sinem'den beklediği yanıtı almayan Özüer, daha sonra ısrarla telefon etmesine rağmen karşılık bulamadı... 
 
  Mekanda çalan müziğe artık aldırmayan arkadaş grubu, kendi kafalarına göre söyledikleri Ahmet Kaya şarkıları ile bir kez daha çevredekilerin tepkisini çekti. 
 
  Tüm uyarılara rağmen susmayan arkadaş grubu, "Kum Gibi" şarkısını seslendirirken hesabın getirilmesiyle mekandan ayrılmak zorunda kaldılar. 
 
  Hesaplara yapan itirazlar sonuç vermedi. Toplamda iki 100'lük, mezeler, balıklar falan derken 750 lira ödeyen grup çorbacıya doğru yol aldı.