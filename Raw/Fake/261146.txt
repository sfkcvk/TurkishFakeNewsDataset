Twitter, Ataması Yapılan Öğretmenlerden Boşalan Hashtag'ler için 40 Bin Atanamayan Öğretmen Alımı Yapacak... Milli Eğitim Bakanlığı’nın 40 bin öğretmen atamasına ilişkin kadroları resmi internet sitesinden açıklamasıyla birlikte Twitter yönetimi de harekete geçti. Başta #BiyolojiÖğretmenleriAtamaBekliyor, #OkulÖncesiEğitimBirÜlkeninGeleceğidir, #SayınBakanımCoğrafyacılarıDinle ve #MüzikÖğretmeniOlmadanEğitimOlmaz hashtag’leri olmak üzere 104 farklı hasgtag için toplam 40 bin atanamayan öğretmen alımı yapacağını duyuran Twitter’ın bu açıklaması, kimi kesimlerce sevinçle karşılanırken; kontenjanı eksik bulan bir grup atanamayan öğretmen ise #SayınTwitterSesimiziDuy hashtag’i ile yönetime tepki gösterdi. Sosyal medya platformundaki aktif 104 hashtag için 9 branşta toplam 40 bin atanamayan öğretmen alımı yapacağını duyuran Twitter yönetimi, boşalan kontenjanlar için başvuruların önümüzdeki pazartesiden itibaren kabul edilmeye başlanacağının da müjdesini verdi.  Ataması yapılır yapılmaz görevli oldukları hasgtag’leri apar topar terk ederek kutlamaya giden 40 bin öğretmenin her birini tek tek tebrik ettiğini söyleyen Twitter Türkiye sorumlusu Javier Martinez, bundan sonraki yaşamlarında tüm öğretmenlere başarılar diledi. “Her atama döneminde tabiri caizzse buruk bir mutluluk yaşıyoruz. #3000bilgisayarogretmeninedestek hastag'imiz bu yıl 4. mezunlarını veriyor. Ancak hasgtag hashtag ayırmadan söylüyorum, inanın hepsi bizim evladımız gibi...” diyen Martinez, “Ayrılık elbette ki zor ama mutlu olacaklarını bilmek bile bize yeter. İnanıyoruz ki onların yerlerine gelecek olan arkadaşlar da seri mention'larıyla en az mezun ettiklerimiz kadar fenomen ve bakan darlayıp edip, atama mücadelesi vereceklerdir” sözleriyle de yeni dönem atanamayan öğretmenlere duyduğu güveni dile getirdi. Bilgisayar başında heyecanla hashtag kontenjanlarının açıklanmasını bekleyen kullanıcılar arasında ise sevinç ve hüzün bir aradaydı. #okuloncesiegitimbirulkenincandamaridir hashtag'ine 2 yıldır atanmayı bekleyen Esra Belgin(28), "Bakanlık bu atamada okul öncesi öğretmenlere 1900 kontenjan ayırmış. İnşallah ben de büyük ihtimalle bu sene bir hashtag'e atanırım. Fırsat verilirse her gün en az yarım düzine ünlüye mention atarak görevimi layıkıyla yapacağıma söz veriyorum" diyerek umutlu konuşurken, diğer kullanıcıların görüşleri ise şöyle:  "Biz #İngilizceÖğretmenlerineYapılanHaksızlık olarak bu sene tam 3900 mezun verdik. Geçen sene bu rakam 1500 civarıydı... Demek ki iyi çalıştık, iyi işler çıkardık. Bir 16000 kişi daha bu sene mezun olup aramıza katılacak gibi görünüyor. Aralarından şanslı olanlarla yine aynı hasgtag'de buluşuruz inşallah..."  "#sosyalbilimöğretmelerinindramı hashtag'imizden bu yıl 1000'e yakın arkadaşımız sınıf öğretmenliği, sosyoloji, rehberlik gibi bölümlere atandılar. Bazılarıyla 3 yıldır birlikteydik. Adeta kardeş gibi olmuştuk diyebilirim. Ayrılık zor evet ama yeni gelenleri de heyecanla bekliyoruz..."  "2.5 yıl #matematikogretmenleriatamabekliyor hashtag'inde mücadele verdikten sonra bu yıl atandım. Kpss kursuna bile bu kadar vakit harcamadım. Evet sonuç aldım, ama başarım dershane birincilerine olduğu gibi neden bir arabayla, en olmadı bir çeyrek altınla taçlandırılmıyor? Bari verified account yapsınlar!" Twitter'ın duyurusu kullanıcılar tarafından çoğunlukla memnuniyetle karşılanırken, kontenjan sayısını yetersiz bulanların sosyal medya sitesine tepkileri ise sert oldu. Şikayetlerini "Bakanlık 40 bin kişi atadı diye neden illa tam o sayıda kullanıcı alınıyor? 40 bin gitti ama arkadan da 150 bin kişi daha geldi. Bu insanları yerleştirecek bir hashtag bulmak çok mu zor?” sözleriyle dile getiren kullanıcılar, bu gece yarısından itibaren #TwitterınÖğretmenlereYaptığıHaksızlık ve #SayınTwitterSesimiziDuy hashtag’inde bir araya gelmek üzere örgütlenmeye başladılar.