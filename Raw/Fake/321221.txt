Devlet Bahçeli'nin Açıklamaları, Kendisini Takip Eden Toplam 17 MHP'li Arasında Kafa Karışıklığı Yaratmaya Devam Ediyor Anayasa değişikliğini gündeme getiren ve uzun bir süre boyunca 'Evet' diyeceğini açıklayan MHP lideri Devlet Bahçeli'nin dün akşam 'Eyalet sistemi' çıkışıyla başlayan itirazı, kendisini takip eden toplam 17 seçmen arasında kafa karışıklığı yaratmaya devam ediyor... Parti tabanının önemli bir kısmının aksine yeni anayasayı destekleyeceğini açıklayarak referandum çalışmaları sürecinde 'Evet' yönünde çalışmalar yürüten MHP lideri Devlet Bahçeli'den dün akşam gelen ''Cumhurbaşkanı'nın eyalet sistemini destekleyen danışmanı var. Bunu ülkücülere nasıl anlatacağız?'' şeklindeki çıkış şaşkınlık yaratmıştı. Çıkışın sosyal medyada ''Hayır'' çağrısı olarak yorumlanmasının ardından bu sabah MHP resmi twitter hesabından yapılan ''kararımız evet'' açıklaması kafaları daha da karıştırırken, akşam katıldığı başka bir canlı yayında bir yandan ''kahverengi gözler'' şeklinde ifadeler kullanıp bir yandan da 'evet' vereceğini açıklayan Bahçeli'ye kendisini takip eden toplam 17 MHP'liden biraz daha açık olma çağrısı geldi. Bu akşam saatlerinde bir basın toplantısı düzenleyen grup, "Sayın genel başkanım, biz zaten az kişiyiz. Allah aşkına cumartesi akşamı bi pastanede falan toplanalım, yüz yüze açıkça anlatın bize. Böyle olmuyor" sözleriyle Devlet Bahçeli'ye seslendi. Grup adına konuşan Alphan Buragan(34), dün akşamdan beri yoğun bir kafa karışıklığı içinde bulunduklarını belirterek şöyle devam etti: "Sayın Bahçeli, kıymetli başbuğum. Belli ki bi sıkıntı var, açıkca konuşamıyorsunuz ekranda. Olur, insan halidir, anlıyoruz ama siz de bizi anlayın lütfen. Düne kadar evet diyorduk, eyvallah. Dün akşam eyalet olayından dolayı 'hayır'a döndük sandık. Ona da eyvallah. Bu sabah twitter'dan evet diyceğimizi öğrendik. Akşam canlı yayında kahverengi gözler dediniz bi şey dediniz sonra gene evet dediniz iyice gitti bizim kafalar. Gözünüzü seveyim böyle yapmayın. Sakin sessiz bir yerde buluşalım, neyse bu işin sonucu açıkca söyleyin bize. Size söz bu konuşma aramızda kalacak, başka kimse bilmeyecek. O konuda da bir endişeniz olmasın..." Sayılarının fazla olmamasına rağmen referandumun ortada olması nedeniyle verecekleri kararın kritik olduğuna dikkat çeken Buragan, son olarak "Allah muhafaza bir yanlış anlaşılma olur da 3-5 oy farkla bizim desteklediğimiz, artık neyse o, onun zıttı kazanrsa bunun vebali ağır olur." sözleriyle de konunun önemine dikkat çekti.  Grubun çağrısına Bahçeli'den henüz net bir yanıt gelmezken, haber yayına hazırlandığı sırada twitter hesabından yaptığı "Puslu havada kurtla yürüyenin bir gözü ufka bakarken bir gözü de yerde olmalı. Sanırım arkadaşlarmız anlamıştır" açıklamasının anlamını çözme çalışmaları ise sürüyor.