Polonyalı Turist Kazıklama Noktasına Kadar Gerileyen Türk Turizmi, İngiliz-Alman Kazıkladığı Günleri Mumla Arıyor... Antalya'da küçük bir dönercide 12 kişilik Polonyalı turist grubuna 4 bin 200 lira hesap çıkarıldığı iddiası, Türkiye'nin bu yıl da turizmde sıkıntılı günler yaşayacağının habercisi oldu. Bir kaç yıl öncesine kadar İngiliz, Alman, Hollandalı turist kazıklıyorken bu yıl çıtayı Polonyalı'ya kadar düşürmek zorunda kalan turizm esnafı ise sezondan ümitsiz... Antalya'nın Muratpaşa İlçesi sınırları içerisinde yer alan tarihi Kalekapısı bölgesindeki küçük bir dönercide karışık ızgara ve karides yiyen 12 kişilik Polonyalı turist grubuna 4 bin 200 lira hesap çıkarıldığı iddiasıyla birlikte turizmde yaşanan sıkıntılar bir kez daha gündemde. Batı Avrupa'lı turist kazıkladıkları günleri mumla aradıklarını belirten turizm esnafı ise durum böyle giderse sezonu tek bir yabancı turist bile kazıklamadan bitirmekten endişeli.   Kalkan'da küçük bir pansiyon ve balık restoranı işleten Zafer Dönbek(43) de turizmde yaşanan krizden payını alan binlerce esnaftan biri. 16 yıldır bölgede işletmecilik yaptığını belirten Dönbek,   Geçen sene zaten kötüydü. Bu yıl hani belki bi kıpırdanma olur dedik ama Mayıs'ın ortasına gelmiş olmamıza rağmen şu ana dek sadece 2 yerli turist kazıklayabildik. Onlar da 3 kuruş fazla hesap çıkardık diye kavga çıkardı hemen. Ağız tadıyla bile kazıklayamadık" sözleriyle durumun vehametine dikkat çekti. Alanya'da hediyelik eşya satışı yapan Emin Oygur(30) da durumun hiç iç açıcı olmadığını belirterek yetkilileri acil önlem almaya çağırdı. "Burası zaten epeydir ağırlıklı olarak Rus kazıklama suretiyle ayakta duran bir gölgeydi. işte arada da tek tük düşerse Almanlara falan kilim milim bi şeyler itelerdim ben. Bu yıl maalesef henüz daha siftahım yok. Muratpaşa'daki arkadaş  . Keşke bize de yönlendirseydi de incik boncuk bi şeyler soksaydık" diyen Oygur, bu zor dönemin ancak esnaf arasındaki dayanışmayla aşılabileceğine dikkat çekti. Turizmdeki krizin sadece maddi anlamda vurmadığını belirten İbrahim Barazoğlu(24) ise, Alanya - Fethiye arasındaki bölgede bir çok işletmede 16 yaşından beri garsonluk yaptığını söyleyerek şöyle devam etti: "İşin parası pulu bir kenara, eskiden burada yaşlı Alman-İngiliz düşürüp Avrupa'ya kapağı atan bir çok garson, komi, şezlongcu arkadaşımız olurdu. Şimdi bi tane 80 yaşında gelse en az 20 tane talibi oluyor. Haliyle çalışan arkadaşlar arasında da bir husumet oluştu. Baya ölmek üzere olan turist için burada kan davası çıkıyor. 2 sene öncesine kadar neyse ya en azından Ruslar var diye kendimizi avutuyorduk ama o iş de bitti. Patlama noktasındayız artık..."