YSK, Bütün Ülke Seçim Konuşurken Mezarlıkta Hayalet Kovalayan Çorum'u Uyardı: ''Napıyonuz olm siz orada?'' Son olarak bugün CHP'nin Cumhurbaşkanı adayı olarak Muharrem İnce'yi açıklamasıyla birlikte Türkiye yoğun seçim gündemiyle meşgul olduğu bir günü daha geride bırakırken, her şeyi bir kenara bırakıp 1 haftadır mezarlıkta hayalet kovalayan Çorum'a Yüksek Seçim Kurulu'ndan uyarı geldi.  24 Haziran erken seçimine sayılı günler kala ittifak ve adayların netleşmesiyle birlikte iyiden iyiye seçim havasına giren Türkiye, bugünü de ülke gündeminden tamamen bağımsız bir şekilde mezarlıkta hayalet kovalayarak geçiren Çorum'u şaşkınlıkla izliyor. Şehir mezarlığında bir genç kızın geceleri ağladığı söylentisinin dalga dalga yayılmasıyla birlikte bütün şehir halkının işi gücü bırakıp hayalet kovaladığı Çorum'un Türkiye ile olan sınırlı bağlantısı da tamamen kesilirken, konu bugün Yüksek Seçim Kurulu'nun da gündemindeydi.  Akşam saatlerinde bir basın toplantısı düzenleyen YSK Başkanı Sadi Güven, "Olm napıyonuz siz orada ya? Bırakın şimdi hayaleti falan, işimiz gücümüz var..." sözleriyle Çorumlular'ı uyardı. Hayaletin kaçmadığını ve büyük ihtimalle seçimden sonra da oralarda bir yerde dolanıyor olacağını belirten Güven, şehir halkının şu an daha önemli olan seçim konusuna yoğunlaşması gerektiğini vurgulayarak şöyle devam etti: "24 Haziran geçsin, hep beraber gelip arayalım. Ben de geleyim hatta ama şimdi lütfen bu işin peşini bir süre bırakalım. Ha diyorsanız ki yok biz hayalet kovalamak istiyoruz o zaman bu seçimlik Çorum'u es geçelim. Ne siz yorulun ne de biz boşuna sandık mandık uğraşmayalım orada. Neticede Cumhuriyet tarihinin en önemli seçimlerinden biri ama siz bilirsiniz yani. Hayalet yönetmeyecek sizi..." YSK Başkanı'nın açıklamalarına Hükümet Sözcüsü Bekir Bozdağ "Yani. Şimdi gerçekten hiç zamanı değil hayalet peşinde koşmanın. Zaten ortalık karışık" sözleriyle destek verirken, CHP Sözcüsü Bülent Tezcan da "Allah bilir daha Muharrem'den de haberi yok bunların" diyerek Çorum'un bir an önce seçime konsantre olması gerektiğini ifade etti. Konuyla ilgili olarak görüşlerini almak üzere Çorum Belediyesi ve Valiliği'nden bir yetkiliye ulaşma çabalarından ise şu ana dek henüz bir sonuç alınabilmiş değil.