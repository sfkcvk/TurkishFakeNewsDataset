Türkiye'nin Kendisiyle Gurur Duyduğunu Öğrenen Mesud Barzani, Yine de Tam Emin Olamıyor: "Bakın, dalga geçiyorsanız gerçekten çok ayıp..."  Geçtiğimiz Pazar günü Ankara Arena Salonu'nda gerçekleşen AKP 4. Olağan Büyük Kongresi'nde Başbakan Erdoğan beklendiği gibi oyların tamamına yakınını alarak bir kez daha Genel Başkan seçilirken, kongrenin sürpriz ismi Irak Kürdistan Bölgesel Yönetim Başkanı Mesud Barzani oldu. Coşkulu kalabalığın "Türkiye seninle gurur duyuyor" tezahuratlarıyla karşılanan Barzani , "açıkcası uzun zamandır benim kulağıma gelenler bundan biraz daha farklıydı. Benimle tam olarak niye gurur duyduğunuzu da bilmiyorum ama yine de teşekkür ederim" derken yine de temkini elden bırakmadı: "Ama bakın eğer dalga geçiyorsanız gerçekten çok ayıp ediyorsunuz. Onca yolu bunun için çağırmadınız işallah..."
 
Mesud Barzani, her an kendisine bir şeyler fırlatılacağı endişesiyle kürsüde bir süre oldukça temkinli hareketler sergilerken, korumaları da ellerindeki şemsiylerle tetikte beklediler. Tezahuratın alkışlarla sona ermesinin ardından konuşmasına başlayan Barzani, "Arkadaşlar, öncelikle şunu bir netleştirelim: Benim Mesud Barzani olduğumu hepiniz biliyorsunuz değil mi? İbrahim Tatlıses'le falan karıştırılmıyorum yani? Hayır, son zamanlarda şehit haberleri, PKK falan derken Türkiye'de bana karşı da bir tepki olduğu yönünde bazı haberler geliyordu kulağıma, o yüzden soruyorum. Eğer gurur duymuyorsanız açıkca söyleyin lütfen. Ayıp değil neticede..." sözleriyle olası bir karışıklığın önüne geçmek istedi. 
 
"Açıkcası AKP kongresi için ilk davet geldiğinde gerek eşim olsun gerek danışmanlarım olsun 'böyle bir zamanda seni çağırdıklarına göre kesin bi pislik var, sakın gitme, bunlar seni dövmeye çağırıyorlar' şeklinde beni uyardılar. 'Yaa saçmalamayın, koca devlet, dövmek için ayağına adam çağırır mı?' diyerek onları ikna ettiysem de yine de içim rahat etmedi. Nolur nolmaz 2 gün içinde gelmezsem Birleşmiş Milletler'e falan haber verin diye herkesi tembihledim. Onu da hatırlatayım yani, evde benden haber bekliyorlar. Gerçi şu ana kadar henüz kimse beni dövmeye kalkmadı. Her şeyden önce bunun için hepinize çok teşekkür ediyorum..."