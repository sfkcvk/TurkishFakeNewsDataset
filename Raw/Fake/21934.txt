Sel Felaketi Nedeniyle İstanbul'un Bazı Semtlerinde Televizyon Muhabiri ve Kameraman Sayısı Tehlikeli Boyutlara Ulaştı Büyükşehir Belediyesi Afet Koordinasyon Merkezinden (AKOM) bu sabah yapılan açıklamada, haftasonundan beri aralıklarla süren sağanak yağışlar nedeniyle İstanbul'un bazı semtlerinde metrekareye düşen televizyon muhabiri ve kameraman sayısının tehlike sınırlarına yaklaştığı belirtilerek, özellikle sel felaketi yaşanan bölgelerdeki vatandaşlara çok mecbur kalmadıkça sokağa çıkmamaları uyarısında bulunuldu. AKOM tarafından yapılan yazılı açıklamada, haftasonundan beri devam eden yağışların önümüzdeki bir kaç gün daha süreceği belirtilirken, 1. derece sel riski taşıyan Halkalı, Alibeyköy, Kağıthane ve Küçükçekmece gibi bölgelerde ikamet eden vatandaşların her an kendileriyle röportaj yapmak isteyecek televizyon muhabirleriyle karşı karşıya kalma tehlikesi altında bulunduğuna dikkat çekildi. Her sel felaketinin ardından bölgelerdeki mağdur sayısını geçtikleri tespit edilen muhabir ve kameramanların en az sel ve sonrasındaki salgın hastalıklar kadar önemli bir tehdit oluşturduğuna vurgu yapan AKOM yetkilileri, canlarının derdine düşen ya da eşyalarını kurtarmaya çalışan vatandaşların, bir yandan da muhabirlerin sorularına cevap yetiştirmeye çalışırken sinir sistemleri üzerinde kalıcı hasarlar oluşabileceğine dikkat çektiler. Doğru ve bilinçli hareket edilmesi halinde röportajlardan kaçınmanın mümkün olduğu da belirtilen açıklamada, televizyon ekiplerine karşı alınabilecek başlıca önlemler şöyle sıralandı: - Mecbur kalmadıkça sokağa çıkmayın. Gerekirse bulunduğunuz mekan tamamen su altında kalana kadar bekleyin. - İlla dışarı çıkmanız gerekiyorsa yanınızda mutlaka bir adet şnorkel bulundurun. Kameraları gördüğünüzde suyun altına girerek uzaklaşmalarını bekleyin. - Televizyon ekipleri sizi farkederlerse sakın paniğe kapılıp koşmaya başlamayın. Siz koştukça bir şey var sanıp iyice peşinize takılırlar. Elinizi, avuç içi dışarıyı gösterecek şekilde hafifçe kameraya doğru kaldırıp başınızı öne eğerek hızlı adımlarla uzaklaşın ve kesinlikle arkanıza bakmayın. - Eğer grup halinde yakalandıysanız içinizden en uzun konuşabileni onlara yem olarak verin. O konuşurken diğerleri kaçsın. - Röportaj yapan arkadaşınızı kurtarmak için çabalamayın. Derhal oradan uzaklaşın, kendinizi kurtarın. - Bazı televizyon ekipleri sürü halinde gezerler. Eğer etrafınız böyle bir sürü tarafından sarıldıysa sakın ölü taklidi falan yapmayın, sizi ilginç bulup iyice üstünüze gelirler. Bu durumda yenilgiyi kabul edip mümkün olan en klişe cevapları ("nerede bu devlet?", "seçim zamanı verilen sözler tutulmadı", "bizim zararımızı kim karşılayacak?" gibi) artarda sıralayarak onlara istediklerini verin. Zaten birazdan sıkılıp bir sonraki hedeflerine doğru yol alacaklardır.