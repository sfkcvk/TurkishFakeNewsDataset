Pazar Günü Sandığa Gidecek Seçmenlere Uzmanlardan Son Uyarılar  49 milyon 446 bin 269 kişinin sandık başında ter dökeceği referandum öncesinde uzmanlar, seçmenlere önemli uyarılarda bulundu. Ankara Üniversitesi Siyaset Bilimi ve Kamu Yönetimi Bölüm Başkanı Prof. Dr. Haluk Payidar yaptığı açıklamada, referandumun hayatın sonu olmadığını belirtirken, seçmenlere oy verme işleminin bir gün öncesinde gazete ve televizyonları takip etmeyi bırakmalarını tavsiye etti.
 
 
 Ramazan bayramının ardından 12 eylül pazar günü Türkiye'nin adeta bir demokrasi bayramı yaşayacağını vurgulayan Prof. Dr. Haluk Payidar, "Ülkemizin geleceğine yönelik bir kararın sadece 3 dakikalık bir seçimle belirlenmesinin, seçmenlerimizi strese sokması son derece doğal. Ancak oy kullanacak vatandaşlarımız heyecanlanmaktan korkmasın, çünkü oy kabinine girecek her seçmen kendileri ile bu açıdan eşit olacak." dedi.
 
 
 Oy kullanmadan önce en sık yapılan hatanın, seçim gününe kadar hangi yönde oy kullanılması ile ilgili tartışmalara girmek olduğunu belirten Haluk Payidar, seçmenlerin kritik referandum öncesinde yapmaları gerekenleri şöyle özetledi:
 
-Bir kere daha hala karar verememişseniz, artık düşünmekten vazgeçin. Kapatın televizyonu, gazeteyi, facebook'u da iyice kafanız karışmasın. 
 
-Referandum öncesindeki günü sevdiklerinizle, hafif ve kafa rahatlatıcı faaliyetlerle geçirin. Mesela bayram var, bayrama odaklanın. En azından ne olduğunu iyi kötü bildiğiniz şey.
 
-Referandum öncesi konu hakkında fikir alışverişi yaptığınız herkesin, oyladıkları maddelerin tam olarak ne olduğunu ve bunların ne işe yarayacağını çok iyi bilir gibi görünmesi sizi tedirgin etmesin. Hemen bugün, bir adet Cumhuriyet, bir adet de Vakit gazetesi alıp köşe yazarlarını okuyun. İşte, şimdi siz de konuya onlar kadar hakimsiniz.
 -Seçim günü bir aksilik yaşanmaması için oy kullanacağınız okulu bir gün önceden ziyaret edin.
 -Sandığa gitmeden önce tatlı bir şeyler yiyip, çişinizi yapın. Oy kullanma esnasında çok çişiniz gelirse, altınıza yapmaktan çekinmeyin.
 
 
 Referandumda oylanacak 26 adet Anayasa Maddesi değişikliği olduğundan, aslında çoğu kişinin neyi oyladığını ve verecekleri oyun tam olarak ne işe yarayacağını bilmediğinin de altını çizen Haluk Payidar, "Bu zamana kadar referandumla ilgili çok şey söylendi, sizin de kafanız karıştı doğal olarak. Eğer neye oy verdiğinizi tam olarak bilmiyorsanız, bir yanlış yapmaktan korkuyorsanız uygulayabileceğiniz en basit formül şu: Tayyip Erdoğan'ı sevenler evet diyecek, sevmeyenler hayır diyecek. Böyle oy verirseniz, pişman olmazsınız." şeklinde konuştu.
 
Referandum sonucu ne olursa olsun hayatın devam edeceğini ve kimsenin umutsuzluğa düşmemesi gerektiğini ifade eden Payidar, açıklamasını "Aranızda bazılarınız, 1 yıldır çalıştınız, didindiniz, madde madde her anayasa değişikliğini içtihatlı olarak okudunuz ve öğrendikleriniz doğrultusunda oy vermeye hazırlandınız. Buna rağmen beklediğiniz sonuç gelmezse, üzülmeyin. Oyunuzu kullandıktan sonra, referanduma giren diğer seçmenlerle karşılaştırma yapmadan, evinizde dinlenerek sonuçların açıklanmasını bekleyin. Unutmayın ki, daha birkaç ay öncesine kadar hiçbir günlük konuşmada "yüksek yargı", "HSYK" filan demek aklınıza gelmezdi. Bu iş olup bittikten sonra da öyle olacak. Normal dalganıza döneceksiniz. Öğreneceğiniz hukuki terimlerin yanınıza kâr kalması da cabası..." sözleriyle tamamladı.