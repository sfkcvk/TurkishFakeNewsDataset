Walking Dead S07E01 Adıyla Babaannesinin Görüntülerini Yayınlayan Gence Tepkiler Sürüyor The Walking Dead’in 7.sezon 1.bölümünün dizi sitelerinde bir türlü bulunamaması vahim sonuçlar doğurmaya devam ediyor. Dün öğle saatlerinde babaannesinin görüntülerini ‘WalkingDeadS07E01’ adıyla internete yükleyen Mert Yunak (26) 200.000 üzerinde izlenme sayısına ulaşırken yoğun tepkilere de maruz kaldı... Tüm dünyada olduğu gibi ülkemizde de büyük bir hayran kitlesi tarafından ilgi ve merakla takip edilen The Walking Dead’in 7.sezonu olaylı başladı. Dizi sitelerinde bir türlü yeni sezonun ilk bölümüne ulaşamayan zombiseverler, birçok tuzak linke kurban giderken tepkilerin en fazla yoğunlaştığı adresse İstanbul Beşiktaş oldu. Beşiktaş’ta ailecek yaşadıkları evden babaannesinin görüntülerini internete WalkingDeadS07E01 şeklinde yükleyen ve bir anda yüz bini aşkın hit alan Mert Yunak kendini savundu. “Ya biz kendimiz aile içinde babaanneme öyle hitap ediyoruz, ne var bunda? İlla Walking Dead diyince neden diziyi düşünüyorsunuz ki? Hiç öyle bir kandırma niyetim falan yoktu benim. Ben kaç sezondur düzenli olarak yüklerim babaannemi bu şekilde. Kadının kendine has izleyeni var kardeşim hayret bir şey” diyen genç, pişman olmadığını ekledi. Aradıklarını bulamayarak bir süre Mert Yunak’ın babaannesi Adliye Yunak’ın (86) görüntülerine maruz kalan Walking Dead hayranlarıysa tepkiliydi. İşte, öfkeli diziseverlerden kamuoyuna yansıyan kimi görüşler…  Ne zamandır düşünüyordum Walking Dead'deki gizem nasıl çözülecek, Negan kimi öldürecek diye. Söz konusu babaanneyi görünce, Negan'ın kurbanının bu kadın olduğunu düşündüm. Ta ki, babaanne "Yavrum bi çekemedin fotoğrafımı, iki dakikadır dikiyosun beni" diyene kadar... Allah bildiği gibi yapsın…  Ya ben işten gelmiştim ne yalan söyliyim bi 40 dakika kadar izledim. Walking Dead bazen temposuz olur, dur bakalım o koltukta oturan zombi ne zaman ayaklanacak diye bekledim durdum. Babaanneden de özür diliyorum zombi dediğim için ama gerçekten oynasa oynar dizide yani.  Ben kendim linke tıkladığım yetmiyormuş gibi baya bir öğrencime de adresi vermiş bulundum. Sabahtan beri “Hocam babaanneniz şahaneydi” diye geri bildirim alıyorum. Yasal olarak elimden ne gelirse yapacağıma emin olabilirsiniz. Kardeşim bu evrende acımaya yer yok. Gerekirse babaanneni koyacaksın, gerekirse ananı bacını koymaktan çekinmeyeceksin. Yapacak bir şey yok...  Ben Prison Break diye bir dönem Flash TV’deki hapishane dekorlu müzik programını seyretmiştim. Olabiliyor öyle şeyler, çok takılmamak lazım.  Ben "7. sezon başında sizce kim ölecek?" anketinde, Carl şıkkını işaretlemiştim ama bu videodan sonra tercihimi değiştirdim. Kesinlikle babaanne... Basın mensupları "Kahramanlarımızın paramparça edilmesi sizce fazla şiddetli olmadı mı?" gibi sorular sorarken konunun birden nasıl Beşiktaş'taki bir babaanneye geldiğini anlamadım. Kaçırdığım bir şey var galiba. Son bölümü bi daha izleyeceğim...