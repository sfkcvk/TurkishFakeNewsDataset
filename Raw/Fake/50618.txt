Yozgat'ın Çayıralan İlçesi, Türkiye'nin İlk Taşralı Panikatak Hastasına Ev Sahipliği Yapmanın Haklı Gururunu Yaşıyor Yozgat'ın Çayıralan ilçesinde yaşayan Mithat Bağlı'ya (33) dün öğlen saatlerinde rahatsızlanarak kaldırıldığı hastanede panikatak teşhisi konmasıyla birlikte, Türkiye taşrada yaşayan ilk panikatak hastasına kavuşmuş oldu. Bağlı'nın hastalığında, bir süredir çalıştığı işte hiç gereği olmadığı halde aşırı strese girmesinin etkili olduğu tahmin edilirken, tedavi gördüğü hastane basın mensuplarının ve vatandaşların akınına uğradı. 
 
Türkiye'nin ilk taşralı panikatak vakası Yozgat'ın Çayıralan ilçesinden çıktı. Doğma büyüme Çayıralanlı olan Mithat Bağlı'nın rahatsızlığı bir anda dikkatleri bu şirin ilçemize çevirirken, hayatlarında ilk kez bir panikatak hastası görmek isteyen binlerce Çayıralanlı da Bağlı'nın tedavi gördüğü hastanenin önüne akın etti.
 
 
 10 yıldır ilçenin tek büfesi olan Yıldırım Büfe'de çalışan Mithat Bağlı'nın dün öğlen saatlerinde iş yerinde fenalaşarak Çayıralan Devlet Hastanesi'ne kaldırılmasının ardından, tarihi olayın en önemli tanıklarından, Bağlı'nın iş ortağı ve aynı zamanda amcaoğlu olan Kemal Bağlı (36), yaşanan heyecan dolu anları şu sözlerle anlattı: 
 
"Öğlen 3-4 müşteri vardı bekleyen, ben onlara tost yaparken bir baktım bizim amcaoğlu yerde büzüşmüş. Hemen yanına vardım, baktım her yanını ter basmış, 'Ağabey çıkarın beni buradan' diye sayıklıyor. 'Mithat nooldu' diyorum, ses yok. 'Mithat noldu?' Ses yok. Ancak 'Çıkarın beni' diyebiliyor. O sırada müşteriler de telaşlandı, içeri girdiler. Bizim ora küçük yer olduğundan herkes birbirini tanır. Neyse onlar girince bu iyice kendini kaybetti, olduğu yerde debelenmeye başladı. Dedim çocuk havale geçiriyor, bi şey indi buna. İnme geldi. Bizim ora küçük yer olduğundan biz aldık bunu, Murat Abi'nin steyşına attık, ver elini devlet hastanesi. Orada dediler işte bu çocukta panikatak var diye..."
 
 
 
Mithat'ın eskiden beri biraz farklı bir çocuk olduğunu belirten Kemal Bağlı, "Amcaoğlu arada durup dururken 'Ağabey, kendimi kalabalıklar içinde yalnız hissediyorum... Küçük bir sahil kasabasına yerleşip balık tutmak istiyorum' gibi şeyler söylerdi. Tabii bizim ora küçük yer olduğundan pek ciddiye alamıyorduk. 'Niye yalnız olasın Mithat?' diyordum ben. 'Biz varız, yengemgil var, halamgil var, dayımgil var. Çok şükür aç değilsin açıkta değilsin'. İşin bu noktaya varacağını bilemedik..."
 
 
 
Olayın ardından Mithat Bağlı'yı kaldırıldığı hastanede ziyaret eden Çayıralan Belediye Başkanı Gürhan Yenilmez ise çıkışta basın mensuplarına önemli açıklamalarda bulundu. Çayıralan'ın son yıllarda şehirleşmede ciddi mesafeler katettiğini ve ilçede halen faaliyet gösteren 4 adet internet kafe sayesinde dünyayla entegre olma yolunda önemli adımlar attığını vurgulayan Yenilmez, şunları söyledi: 
 
"Mithat kardeşimize, ilçemizin değişen, çağdaş yüzünü tüm Türkiye'ye gösterdiği için teşekkürlerimi iletip, belediyemizin hediyesi olan 1 kutu antidepresanı kendisine takdim ettim. Umuyorum ki onun attığı bu adım diğer hemşehrilerimiz için de bir örnek olacak, panikatak gibi, aşırı strese bağlı uyku bozukluğu gibi modern hastalıkların çoğalmasıyla birlikte, Çayıralanımız il olma yolunda daha da kararlı adımlarla ilerleyecektir."
 
Konuyla ilgili olarak Bağlı ailesi henüz sessizliğini korurken, Mithat Bağlı'nın bibisi Hamiyet Bağlı (67), "Hep göz var yavrumda..." açıklamasını yapmakla yetindi.