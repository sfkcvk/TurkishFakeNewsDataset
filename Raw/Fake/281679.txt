Provokatörler Yine Sahnede: Beşiktaş'ta Halka Bağırarak Game of Thrones Spoiler'ı Veren 4 Kişi Gözaltına Alındı... İstanbul'da sokakları kana bulamak isteyen gizli şer odakları, Game Of Thrones'un final bölümünün ardından bir kez daha ortaya çıktı. Kadıköy, Beşiktaş, Mecidiyeköy gibi ilçelerin sokaklarında bir anda beliren provokatörler halka bağırmak suretiyle dizinin final bölümü hakkında spoiler'ını verirken; yaşanan arbedede 16 kişi yaralandı, 4 kişi ise gözaltına alındı. Halkı sağduyuya davet eden İstanbul Valiliği ise, ayrıca 17 Haziran 2015 Çarşamba gününe kadar olağanüstü hal ilan etti. Basın mensuplarının karşısına geçen Vali Yardımcısı Ömer Ertutar, dizinin torrent’e düşmesiyle birlikte maksadı belli, çirkin ve organize bir provokasyonla karşı karşıya kaldıklarını söylerken; karanlık güçlerin her sene olduğu gibi bu yıl da faaliyete geçtiğini kaydetti. ''Sosyal medya üzerinden organize olan bu illegal yapılanmanın, Facebook ve Twitter'daki operasyon hesaplarının sistemli bir şekilde spoiler verdiğini saptamış durumdayız. Ne yazık ki diziyi takip eden Türkiye’deki herkes şu an için hedef konumunda…'' diyerek durumun vahametini gözler önüne serdi. Şu ana kadar çıkan çatışmalarda ölü ya da ağır yaralı olmamasının sevindirici olduğunu kaydeden deneyimli vali yardımcısı, spoiler yememek için evlerinden çıkmayan yüzlerce vatandaşa ise her şeyin kontrol altında olduğununun mesajını yolladı. Son olarak basın mensuplarına ''Ha bu arada beyler o Jon Snow işi doğru değil mi? Di mi? Değil diyin lütfen ya?'' sorusunu yönelten Ömer Ertutar, muahabirlerin toplantı salonunu apar topar terk etmesiyle açıklamalarını sonlandırmak zorunda kaldı. Spoiler terörü tüm Türkiye’de devam ederken, bu kargadaşa ön plana çıkan gelişmeler ise şu şekildeydi: -İlk arbede sabah saatlerinde Beşiktaş'ta yaşandı. Baştan aşağı siyah kıyafetler giyinmiş 4 kişilik grup Nightwatch'tan geldiklerini söyleyerek semtte duvar arayışına başladı. Bir süre sonra yapımı devam eden Vodafone Arena'da bir duvarın önünde kamp yapan dörtlü, gelip geçen dolmuşlardaki vatandaşlara spoiler verdi. Duyarlı bir minibüs şoförünün ışıklarda inip kovaladığı kara bekçiler, kartal heykeline dek provokasyonlarına devam ettiler.... -Kadıköy'de spoiler yememek için dünya ile tüm iletişimini kesen öğrenci evine itfaiye müdahale etti... "Bir akıllı siz misiniz lan, buyrun söylüyorum işte... Jon snow  var ya"... diyerek megafonla söze başlayan itfaiye memuru Hasan Kurtulan, nereden geldiği belli olmayan bir maganda kurşunu ile omzundan yaralandı... - Spoiler'a maruz kalan binlerce kişi, twitter'de #Yargılanacaksınız hashtag'i ile kampanya başlattı. Yetkililerden yardım talep eden mağdurlar, final bölümünün başka bir senaryo ile yeniden çekilip yayınlanması yönünde HBO'ya da baskı yapıyor... - Üsküdar Evlendirme Dairesi'nin 11:15 nikahında "Kabul ediyor musunuz?" sorusuna "Ya o değil de Jon Snow..." şeklinde yanıt veren damat adayı krize yol açtı. Nişan atarak dışarı fırlayan gelini arama çalışmaları sürüyor... - En ucuzu 1000 tl'den başlayan ve dışarıdan herhangi bir ses almayan kulaklıklar karaborsa'da 3 bin liradan alıcı buluyor... - Ankara Konur Sokak'ta bildiri dağıtan Genç Umut üyelerine polisin müdahalesi sert oldu. Henüz son 3 bölümü izlememiş öğrencilere megafonla spoiler veren emniyet güçleri kitleyi hızla dağıttı.