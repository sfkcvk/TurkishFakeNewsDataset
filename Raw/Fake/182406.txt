Tatile Geldiği Antalya'da İstiklal Marşı'ndan Etkilenen Finlandiyalı Turist, Türk Vatandaşlığına Geçti Turist olarak geldiği Antalya'da İstiklal Marşı'ndan etkilenen Finlandiyalı Teemu Karjalainen (24) Türk olmaya karar verdi ve vatandaşlık başvurusunu yaparak Turan Karahan (24) ismini almak için gerekli işlemleri başlattı. Kız arkadaşıyla birlikte Antalya’dan Fethiye’ye doğru hareket etmek için bulunduğu otogarda asker uğurlamasına denk geldiğini ifade eden Teemu Karjalainen , "O coşkulu eğlencenin arasından birden hazırol'a geçip, İstiklal Marşı'nı okumaya başladılar. Daha ne olduğunu anlayamadan, istemsiz bir şekilde kendimin de hazırol'a geçtiğini farkettim. Ardından bir anda otobüsün önünü keserken buldum kendimi. O an anlamıştım, evet ben de Türk olmalıydım." diyerek yaşadıklarını anlattı.

 

Bu kararı almasında İstiklal Marşı'nı çok anlamlı bulmasının ve aynı zamanda güzel bir melodiye de sahip olmasının önemli olduğunun altını çizen Teemu Karjalainen "İnişleri, çıkışları, esleri ile harika bir marş. Ki anlamlı da.. Yani tabii ben öyle ilk dinleyişte anlamadım ama sonra google translate'ten baktığım kadarıyla yıllardır aradığım ulusal marşı bulduğumu farkettim." şeklindeki sözleriyle, neden Türklüğü seçtiğini açıkladı.
 
10 günlüğüne geldiği Antalya'da hiç ummadığı bir anda Türk olmaya karar verdiğini söyleyen Teemu Karjalainen, "Aslında daha önceden de Türk kültürüne ilgim vardı. Finlandiya'da yaşayan Türk arkadaşlarımdan Türklüğün şahane bir şey olduğunu işitmiştim. Ancak ne yalan söyliyim, onlara bakınca pek de öyle şahaneymiş gibi gelmiyordu. Hatta yanii.. Neyse işte, fakat Türkiye'ye gelince durum değişti." derken, zaten Türklerin yurtdışındaki Türklere karşı mesafeli durduğunu da burada anladığını kaydetti.

 

Türk olmasının ardından Finlandiya'daki ailesinin duruma ne tepki verdiği yönündeki bir soruyu "Özür dilerim ancak bilirsiniz, Türk kültüründe aile çok önemlidir. Ailede olan ailede kalır" şeklinde yanıtlayan Karjalainen, net bir cevap vermekten kaçındı. Yeni kimliği ile birlikte hayatında çok fazla bir şeyin değişmediğini de dile getiren çiçeği burnunda Türk vatandaşı, "Yani öyle gözle görülür pek bir değişiklik olmadı bende ama artık gönül rahatlığı ile sıcakkanlıyım, misafirperverim falan diyebiliyorum. Neticede Akdeniz insanıyız hepimiz, yapımızda var bu... Yalnız biraz bu sandaletlerin içine çorap giymeye başlamak zorladı beni…" sözleriyle, Türk vatandaşlığına ısındığının sinyallerini verdi. 

 

Konuya ilişkin olarak Antalya Nüfus Müdürlüğü Yabancılar Dairesi Başkanı Birol Canper, Teemu Karjalainen’in duygulanarak Türk olmasının kendilerinde de buruk bir sevinç yarattığını söyledi ve “Ya tabi biz de sevindik, sevinmedik değil. Hatta ilk duyduğumuzda hemen koşturduk bu Teemu Karjalainen kimdir, nedir diye. Hani belki basketbolda bir devdir, atıyorum koşuda ülkemize madalyalar getirecek bir potansiyeldir dedik ama maalesef Teemu Karjalainen çok afedersiniz eşek gelmiş, eşek gidiyor. Bir damla spor yok. Sabah kalkar biraya başlar, akşama kadar varsa yoksa bira… Bu nedenle biraz hayal kırıklığına uğramadık değil” şeklinde kısa bir açıklama yaptı.

 Esnaf tepkili...  

Teemu Karjalainen'in Türk vatandaşlığa geçmesine yöre halkının da çok sıcak bakmadığı gelen haberler arasında. Karjalainen’in kalmakta olduğu otelin diskosunda 7 yıldır “Çılgın Ferit Ultra Bar Şov”dan sorumlu olduğunu belirten Ferit Akkora, “Abicim bunlar geliyor böyle yurtdışından, bakıyorlar ki tüm turist kızlar Türk erkeklerinin peşinde, hooop hemen bir Türk olma telaşı basıyor bunları. Yani şurda yazdan yaza Rusuydu, Estonyalısıydı derken iyi kötü ekmeğimiz çıkıyor bizim de buradan, buna mani olanın karşısında durmak boynumuzun borcu” sözleriyle sitem etti.

  
Son olarak, vatandaşlık işlemlerinin tamamlanmasının ardından ilk iş olarak, Iphone4s almayı planladığını da belirten Karjalainen, "Valla öyle üzerimde çok para getirmedim tatil için ama olsun. Bütün paramı vermek pahasına Iphone4s almayı düşünüyorum." diyerek, yeni bir telefonun Türklüğe alışma evresinde çok önemli olduğunu sözlerine ekledi.