''Asgari Ücret Artışını Kimden Nasıl Çıkarırız Tespit Komisyonu'' Çalışmalarına Başladı... Asgari Ücret Tespit Komisyonu 1 ay süren pazarlıkların ardından bu akşam yeni Asgari Ücreti 1603 TL olarak açıklarken, toplam 199 TL'lik artışın kimden nasıl çıkarılacağını belirleyecek olan komisyon da hızla toplanarak çalışmalarına başladı. Her yıl olduğu gibi bu yıl da Asgari Ücret Tespit Komisyonu'nun çalışmalarını tamamlamasının hemen ardından Maliye Bakanı liderliğinde toplanan "Asgari Ücret Artışını Kimden Nasıl Çıkarırız Tespit Komisyonu", yapılan zam miktarının vergi, fatura, trafik cezası gibi kalemlerin hangisinden ne oranda çıkarılacağını 1 Ocak tarihine kadar belirlemeye çalışacak. Enerji Bakanlığı, İçişleri Bakanlığı, Tarım Bakanlığı ve Karayolları Genel Müdürlüğü gibi farklı kurumların temscilerinden oluşan komisyonun çalışmalarına başlaması öncesi bir basın toplantısı düzenleyen Maliye Bakanı Naci Ağbal, artışın tüm çalışanlara ve işverenlere hayırlı olmasını dileyerek şöyle devam etti: "Bizim tabii Asgari Ücret Tespit Komisyonu'ndaki arkadaşlarımız kadar vaktimiz yok, o yüzden basın toplantısını da çok kısa tutucam kusura bakmayın. Önümüzde 199 TL ve 2 gün var. Bu süre içinde bu parayı kimden nasıl tahsil edeceğimizi bulup en geç pazartesi sabahına yeni zam ve vergileri açıklamamız lazım. En ufak bir gecikme Allah muhafaza o paranın 1 ay boyunca hazineden çıkmasına sebep olabilir ki sanırım bunu da hiçbirimiz istemeyiz..." Açıklamasında "Yani şu işi az daha erken bitirseler de bizde biraz rahat rahat çalışsak diyoruz ama her sene adeta inat eder gibi son güne kadar bekliyorlar... Aha gitti mesela koca hafta sonu... Neyse, onların da işi zor tabii..." sözleriyle Asgari Ücret Tespit Komisyonu'na da sitem eden Ağbal, o yüzden tam 199 TL'yi tutturamayıp biraz üstünde kalabilecekleri konusunda da kamuoyunu şimdiden uyardı. "Zaten 199 ne yani? Ağzı düz 250 diyelim biz ona di mi arkadaşlar?" sözleriyle komisyonun ilk kararını da basın mensuplarının huzurunda alan Maliye Bakanı Ağbal, açıklamalarına son vermerden önce bu rakamın nasıl çıkarılacağı ile ilgili süreci de ana hatlarıyla paylaştı: "Valla işte bakıcaz. Geçen yıl vergilerden çok şikayet oldu biliyorsunuz, o yüzden en azından ilk etapta oraya pek yüklenmeyiz gibi geliyor. Enerji Bakanlığımızın temsilcisini ikna edebilirsek bu yıl elektriğe falan biraz daha ağırlık bindirebiliriz. Sigara, alkol, karayolları falan zaten fiks, onları saymaya gerek duymuyorum. Ne biliym, şu an aklıma gelmeyen çok fantastik fikirler de çıkabilir. Alıcaz enerji içeceklerimizi, çikolatalarımızı, 2 gün sabahlayıp ne çıkacağına bakıcaz artık. Hadi biz kaçar..."