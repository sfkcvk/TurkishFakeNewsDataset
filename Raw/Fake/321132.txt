Kuzey Kore-ABD Gerginliğinde Türkiye Devrede: ''4 milyon mülteci için hazırlıklarımız tamam. Siz rahat rahat savaşın...'' Bir süredir balistik füze denemeleriyle dünya gündemini meşgul eden Kuzey Kore, ABD ile savaşın eşiğine geldi. ABD’nin savaş gemilerini Pasifik Okyanusuna göndermesiyle birlikte Kuzey Kore’nin savaş pozisyonunu aldığı, başkent Pyongyang’da 600 bin kişiyi kırsal alan naklettiği öğrenilirken Türkiye’den de önemli bir açıklama geldi. Olası bir savaşın patlak vermesi halinde 4 milyona kadar Kuzey Koreli mülteciye ev sahipliği yapmaya hazır olduğunu duyuran Türkiye, tarafları rahat olmaya çağırdı. Konuyla ilgili resmi açıklama Başbakan Yardımcısı Veysi Kaynak’tan geldi. “Her iki ülke de eskiden beri birbirine karşı dolu. Kozlarını paylaşsınlar, herkes eteğindeki taşları döksün. Kimin ne gücü var görelim, hem kendileri hem de dünya rahatlar, deşarj olurlar. Deneme atışlarıyla nereye kadar?” diyen Kaynak, Kuzey Koreliler'e yönelik olarak da “Ya aşk olsun kırsala göndermek nedir burada biz dururken? Bu insanları dağda, kırda mı yatıralım? Ülke var abicim işte, gelin kalın yani nedir? İlla davet mi bekliyorsunuz?” sözleriyle sitemlerini dile getirdi. Kaynak, konuşmasını şöyle sürdürdü: “Biz Türkler tarih boyunca kapımızı göçmenlere her zaman açtık, bugün de açıyoruz yarın da açarız. Hatırlanacağı üzere Osmanlı'nın son yıllarında Balkanlar'dan pek çok sarışın, beyaz göçmen yurdumuza geldi. Son yıllarda Ezidi, Arap, Türkmen, Kürt vs olmak üzere her türlü dil din ve ırktan mülteciye ev sahipliği yaptık, yapıyoruz. Çekik gözlü Kuzey Koreli kardeşlerimiz eksikti onlar da gelsin, çeşitliliğimizi artırır bizim için de değişiklik olur.” Türkiye olarak mülteci misafir etmede oldukça profesyonel olduklarını belirten Veysi Kaynak, uzman kadrosu, tam donanımlı mülteci kamplarıyla hizmette sınır tanımadıklarını vurguladı. “Gerek Irak gerekse Suriye savaşları sonrası milyonlarca mülteciye ev sahipliği yaptık. Bugüne kadar bir sıkıntı yaşamadık. Dünya’daki yerimiz ve görevimiz artık sanki bu. Gerçekten bu işte çok iyiyiz.” Diyen Kaynak 15 yıllık tecrübenin yabana atılmaması gerektiğini belirtti.