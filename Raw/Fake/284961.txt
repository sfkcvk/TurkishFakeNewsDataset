Sabah Gazetesi, Çözüm Sürecini Öven 457 Sayısını Geri Çağırdı Hükümet kanadı ve PKK’dan karşılıklı gelen açıklamalarla birlikte çözüm sürecinin nereye doğru yol alacağı flulaşırken, ilk önlem Türkiye’nin öncü gazetesi Sabah’tan geldi. Gazete, son 1-2 yıldır süreci fazlasıyla övdüğünü tespit ettiği 457 adet sayısını geri çağırdı. PKK’nın üstlendiği saldırılarla polis ve askerlerin şehit edilmesinin ardından örgütün mevzilerinin vurulması Sabah gazetesini harekete geçirdi. Hem hükümet hem de PKK kanadından gelişen olaylar üzerine sert yorumlar gelmesi gazete binasında “Nası ya? Lan iki senedir baya övdük biz bu işleri?  Süreç müreç derken kötü olan biz olmayalım şimdi?” paniğine neden oldu. Derhal toplanan üst yönetim, hızlı bir incelemenin ardından “Oha oha, bu kadarını demiş miyiz hakkaten ya” kategorisine giren 457 farklı sayıyı geri çağırma kararı aldı. Konuya ilişkin olarak kısa bir açıklama yapan Sabah Gazetesi Halkla İlişkiler Koordinatörü Yusuf İsmail Dağlıbay, okurlarına tam bir müşteri memnuniyeti yaşatmak için bu kararı aldıklarını vurguladı. Deneyimli koordinatör, “Yani yok, birinden korktuğumuzdan değil valla. Biz istiyoruz ki Sabah okuru hiçbir konjonktürde mağdur olmasın. Dilediği zaman gazetesini önüne koysun, o gün hükümetimiz ne diyorsa onunla ters düşmesin. Aslında ben diyorum hep basılıyı bırakıp dijitale geçsek bi control+f ‘ye bakardı iş” sözleriyle teknolojik açıdan geri kalmanın da ceremesini çektiklerini vurguladı. Son olarak konunun çok da abartılmamasını isteyen Dağlıbay “Ya ne var Sony de yapıyor, İkea da yapıyor kardeşim. Okurumla benim aramda, size ne?” diyerek sözlerini noktaladı. Sabah gazetesi tarafından atılan bu adım, hükümete yakın medya organlarında da geniş yankı buldu. Benzer bir durum içerisinde olduklarının farkına varan kuruluşlarda çözüm sürecinin belirsizleşmesine yönelik alınan kimi önlemler şöyle; Gazete, katıldığı her televizyon programında saat başına 14 kere çözüm süreci diyen Abdülkadir Selvi'nin ağlama krizleri ile mücadele ederken bir yandan da geleceğe bakmaya çalışıyor. Gelen son bilgilere göre halen devam eden toplantıda “Yarınki sayıyı Yeni Şafak kapağıyla, içine Sözcü koyarak mı versek?” çözümü masaya yatırılmış durumda. Yazılı olarak kendilerine artık çözüm sürecinin övülmemesi gerektiği bildirilmedikçe övmeye devam edeceklerini açıklayarak radikal bir kararın altına imza attılar. Üç muhabirinin, sınırda kullanılması düşünülen bir adet bombayla röportaj yapmak üzere yola çıktığı belirtiliyor. Son 2 yıldır gazete saflarında çözüm sürecini öven karanlık bir yapının ortaya çıkarıldığını tespit ettiklerini belirten Star Genel Yayın Yönetmeni Hasip Çamalan, bu gazetecileri tasfiye etmek için operasyona başladıklarını müjdeledi.  Gazete, en yüksek 32’ye ulaşan tirajının avantajını kullanmaya karar verdi. Genel Yayın Yönetmeni, ülke çapındaki 32 kişiyi tek tek ziyaret ederek “Ya o iş tam öyle değilmiş” mesajı verecek. Okurlar mümkün olduğunca çengel bulmacaya yönlendirilecek.  Üst yönetim son olarak “Eski Akit’lerini getirene yeni Akit bedava” kampanyasında karar kılmış durumda.