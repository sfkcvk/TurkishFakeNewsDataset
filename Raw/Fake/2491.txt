Kendi Hatasını Anlayıp Fabrikaya Dönebilen Yeni Nesil Toyotalar Yolda Dünyanın en büyük otomotiv şirketi Toyota’nın Yönetim Kurulu Başkanı Akio Toyoda, hatalı gaz pedalları nedeniyle yürüttükleri otomobil toplama kampanyasının tüketicilerde yarattığı tedirginlikten ötürü özür dilerken, şirketin bundan sonra yaşanabilecek olası aksaklıklara karşı üretimden çıkar çıkmaz fabrikaya dönebilen araçlar üzerinde çalıştığını açıkladı. "Bırak üretim bandından çıksın, dönerse Toyota'nındır" ismi verilen projeye göre araçların geri getirilmesindeki maliyetin neredeyse sıfırlanması bekleniyor. 
 
 
 Geri çağırmalardan dolayı son günlerde önemli bir kriz yaşayan Japon devi Toyota'nın Yönetim Kurulu Başkanı Akio Toyoda düzenlediği basın toplantısında "İnanın şu araçları geri çağırırken nasıl utandığımızı Allah biliyor, ama hatadır işte. Ne yani, illa intihar mı edelim Japon'uz diye? Olmuş bir kere... Ustalara o kadar diyoruz, anlatıyoruz. Dinlemiyorlar. Yine bildiklerini okuyup, kendi kafalarına göre iş yapıyorlar." diyerek, hatalı imalatın nedeninin ustalarda olduğunu açıkladı. Yeni yetişen mühendislerin ise sadece teorik bilgilere sahip olduğunu ifade eden Toyoda "E okuldan geliyorlar, sanayi ağzını bilmiyorlar tabii. Kire, pasa, yağa elleri dokunmadan istiyorlar ki tecrübe kazansınlar. Sonra da usta bunları parmaklarının ucunda çevirince de... E sonuç ortada..." dedi.
 
 
 Daha sonra, yaklaşık 1.1 milyar dolara malolan geri çağırmaların kulaklarına küpe olduğunu belirten Toyoda, yeni projelerini "Bazı şeyler yaşanmadan öğrenilmiyor ne yazık ki. Neyse, biz bu kadar masrafa girdik ama bu vesile ile de üretimden çıkar çıkmaz fabrikaya dönen araçların çalışmasına başladık. En kısa zamanda üretimine başlayacağımız bu arabalarda eğer bir hata varsa, bir şey denmesini beklemeden kendileri dönecekler fabrikaya. Son aşamaya geldik sayılır neredeyse. Geriye sadece otomobillerin üretimden çıkar çıkmaz nasıl fabrikaya döneceğini bulmamız kaldı." sözleriyle açıkladı. Bu uygulamanın Dünya'da bir ilk olacağının da altını çizen Toyoda "Şu son hadiselerden sonra baya açıldık. Hele elimiz rahata kavuşsun, bu projenin ardından  henüz tasarım aşamasındayken fabrikaya dönebilen araç projemizin de eli kulağında..." diyerek basın toplantısını noktaladı.