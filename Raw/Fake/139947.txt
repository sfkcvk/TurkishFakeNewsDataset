İsrail Ordusu, Başbakan Erdoğan'a Laf Yetiştirmek Amacıyla Geliştirilen Yeni Savunma Sistemi Projesini Tanıttı Başbakan Erdoğan'ın gittikçe sıklaşan ve sertleşen İsrail karşıtı demeçleri, sonunda İsrail ordusunu da harekete geçirdi. İsrail Savunma Bakanlığından bu sabah yapılan açıklamada "Neredeyse bütün Arap ülkeleriyle savaşmış ve yıllardır terör ve şiddetle iç içe yaşayan bir ülkeyiz ancak hiçbir şey Başbakan Erdoğan'ın sözleri kadar canımızı yakmadı. Biz böyle zulüm görmedik..." ifadelerine yer verilirken, şu an henüz geliştirilme aşamasında olan proje sayesinde en geç 2012 yılının ortalarından itibaren hiçbir lafın altında kalınmayacağı iddia edildi. 

 

Ehud Barak, Öncelikle Başbakan Erdoğan'a cevap yetiştirmek üzere geliştirilen bir yapay zeka uygulaması üzerinde çalıştıklarını söylerken, "Şu an için bu konuda çok fazla ayrıntı veremiyorum ancak belli bir durumda mümkün olan her türlü laf sokma kombinasyonlarını önceden görüp en uygun cevabı bulan bir yazılım olarak düşünüyoruz bunu. Hedefimiz, her lafa verecek bir cevabı olan ama önce lafa bakan laf mı diye, sonra söyleyene bakan bir algoritma geliştirerek, yazılımı en geç 2012 ortasında devreye almak" sözleriyle İsrail kamuoyuna ümit aşıladı. 

 

"Simülasyon içerisinde 1 yıl boyunca bütün gün çay içip kağıt oynayacak ve bu esnada sürekli birbirlerine laf sokacak olan bu arkadaşlarımızdan en iyilerini, özel bir birim olarak Dışişleri Bakanlığı'nın emrine vereceğiz. Bu arkadaşlarımız sürekli olarak Youtube, forum ve benzeri sitelerdeki Türk kullanıcıların atışmalarını takip ederek kendilerini geliştirecekler. Gerektiğinde bir cümlelik lafa 30 paragraf yazıyla cevap verecek kalibrede yetiştirilecek olan bu ekip sayesinde, inernet ortamındaki her türlü tartışmada da bugüne dek kaybettiğimiz moral üstünlüğü yakalayacağımızdan kuşkum yok."

 

Toplantı sonunda, projenin tamamlanarak devreye girmesinin ardından en azından Ortadoğu'daki yeni rakipleriyle eşit şartları sağlamayı hedeflediklerini söyleyen Ehud Barak, "Hala inanamamıyorum... 'Titretiriz' dedi adam bize ya... Gel buyur hazmet şimdi bu lafı..." şeklinde kendi kendine mırıldanarak salonu terketti.