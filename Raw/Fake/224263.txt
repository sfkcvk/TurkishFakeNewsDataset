Öğrenci İşleri Daire Başkanlığı: ''O konuya biz bakmıyoruz...'' Öğrenci İşleri Daire Başkanlığı bu sabah düzenlediği basın toplantısıyla o konuya kendilerinin baktığı yönünüdeki spekülasyonlara açıklık getirdi. Açıklamada o konuyla öğrenci işlerinin ilgilenmediğinin bir kez daha altı çizilirken, o konuyla herhangi bir alakası olmayan diğer konuyla ilgili olarak da "bölümden yazı gelmesi lazım önce" ifadelerine yer verildi. Öğrenci İşleri Daire Başkanı adına açıklamalarda bulunan Başkan yardımcısı Selda Güzelyurt(49), öncelikle daire başkanının şu an yerinde olmadığını söyleyerek imza için bekleyenlerin yarın 9.30'da tekrar bi uğramalarını istedi. Kuyruktaki 8 kişinin ayrılmasının ardından geride kalanlara seslenen Güzelyurt, ''arkadaşlar lütfen kalabalık yapmayalım, hepinize yardımcı olmak istiyoruz ama sistemde genel bir arıza var...'' sözleriyle, şu an için ellerinden gelen bir şey olmadığına tekrar vurgu yaptı. Bir soru üzerine “benzer bir konuyla ilgili az evvel çıkan arkadaşa da aynı şeyi söyledim" ifadelerini kullanan Güzelyurt, öğrencinin ''ben nereden bulayım şimdi o arkadaşı?'' şeklindeki itirazına ise başını önündeki monitöre gömüp sessiz kalarak yanıt verdi. Öğrenci ile daire başkan yardımcısının 3 dakikalık karşılıklı konuşmadan bekleşmesinde ise kazanan taraf Selda Güzelyurt oldu. Öğrencinin ayrılmasının ardından başını ekrandan kaldırmadan açıklamalarına devam eden Güzelyurt, sıranın başındaki ilk 5 öğrenciyi bölüm sekreterliğine, bölüm sekreterliğinden gelen 3 kişiyi de bilgi işleme sevkederek ilk sette servis kırdı. Bir başka soru üzerine "sizin bölüm neydi arkadaşım?" diyen Güzelyurt, 5 dakika kadar önündeki kağıtları karıştırdıktan sonra "bölümün panosuna asılmış olması lazım oraya bi bakın" diyerek çay molası için toplantıya 20 dakika ara verdi. Çay molasının ardından tekrar bankosuna dönen Öğrenci İşleri Daire Başkan Yardımcısı, saatin 16'ya gelmesi nedeniyle toplantıya son verdi. Kuyruğun geri kalanını “dilekçe yazıp bırakın, haftaya tekrar bi uğrayın” sözleriyle uğurlayan Güzelyurt'un bankosunda günün bilançosuysa şöyle: - 42 eksik fotoğraf 
- 2 yatay geçiş talebi (işi uzun bunların, Selma Hanım'a havale et) 
- 21 para yatırmama, eksik dekont vakası 
- Geri dönmeyen 1 kalem, 4 uhu (kalemleri bağla...uhuya çözüm bulmak lazım) 
- 16 bardak çay, 4 türk kahvesi, 3 Candy Crush isteği