Hükümetten 'Varlık Fonu' Açıklaması: ''Tüm parayı Yiğit Bulut'a emanet etmemiz, ekonomimize duyduğumuz güvenin bir göstergesi...'' Aralarında Ziraat Bankası, Halk Bankası, THY, PTT ve BİST'inde bulunduğu büyük kurumlardaki devlet hisselerinin, özel bir şirket olan Varlık Fonu'na devredilmesi tartışmaları da beraber getirirken, beklenen açıklama bugün Hükümet Sözcüsü Numan Kurtulmuş'tan geldi. Fonun yönetiminde Yiğit Bulut gibi bir ismin bulunduğuna dikkat çeken Kurtulmuş, "Bunu Türkiye ekonomisi zayıf diyenlere bir mesaj olarak değerlendirmek lazım. Bakın biz ekonomimize o kadar güveniyoruz ki tüm parayı sayın Bulut'a devretmekte bile tereddüt etmiyoruz" ifadeleriyle konuya açıklık getirdi. Türkiye'nin en büyük kamu kuruluşlarının, dün gece yayınlanan bir KHK ile özel şirket statüsündeki denetlenemeyen bir fona devredilmesi, kamuoyunda tartışmalarla birlikte neden apar topar böyle bir uygulamaya gidildiği ile ilgili soru işaretlerine de neden olmuştu. Fonun yönetiminde özellikle ekonomi konusundaki enteresan çıkışlarıyla bilinen Cumhurbaşkanlığı Ekonomi Danışmanı Yiğit Bulut gibi bir ismin de olması endişeleri artırırken, bugün kameraların karşısına geçen Hükumet Sözcüsü Numar Kurtulmuş'tan kamuoyunu rahatlatacak mesajlar geldi.  Son zamanlarda döviz kurundaki aşırı yükseliş ve çeşitli kredi derecelendirme kuruluşlarından üst üste gelen not indirimleriyle birlikte Türkiye ekonomisine karşı içeride ve dışarıda güvensiz bir atmosfer oluştuğuna dikkat çeken Kurtulmuş, devletin nerdeyse bütün parasının Varlık Fonu'na devredilmesine bu çerçeveden bakılması gerektiğini ifade etti.  "Bunu bir çeşit meydan okuma olarak görmek lazım arkadaşlar. Biz bu hamleyle diyoruz ki, Türkiyemizin ekonomisi sağlam bir şekilde dimdik ayaktadır ve her türlü riski alacak kadar da güçlüdür." diyen Kurtulmuş, ekonomiye güven olmasa tüm paranın Yiğt Bulut yönetimindeki bir şirkete devredilmesinin söz konusu bile olamayacağını belirterek şöyle devam etti:  "Bugün Almanya, Fransa, İngiltere böyle bir hamle yapabilir mi? Bize güya yatırım yapılamaz notu veren o kredi derecelendirme kuruluşları, Standard&Poors falan şirketin bütün parasını Yiğit Bulut'a emanet edebilirler mi? Türkiye'de yemek programı yapan yabancıların ajan olduğunu iddia eden, daha bir kaç ay önce 'Dolar 2.80'in altina inecek' diyen bir insandan bahsediyoruz burada. Hodri meydan, sizde o yürek var mı? Hiç sanmıyorum. Ama bizde var işte. Neden? Çünkü kendimize güveniyoruz, finansal yapımızın gücüne inanıyoruz. İstediğiniz kadar saldırın bizi yıkamazsınız diyoruz..." Hükümet Sözcüsü, bir soru üzerine Türkiye'nin mevcut ekonomik konjenktürde böyle bir riski almasının adeta zorunlu hale geldiğini ifade ederken, son olarak "Bu hamlemizle de yabancı yatırımcıya güven veremezsek artık zaten yapacak çok da bir şey kalmıyor. En azından denedik deriz. Zaten yani Yiğit Bey de batırsa batırsa ne kadarını batırabilir o paranın di mi? Hepsini Fransa 2. ligine yatıracak değil ya... Yani inşallah" sözleriyle de piyasalara güven aşıladı.