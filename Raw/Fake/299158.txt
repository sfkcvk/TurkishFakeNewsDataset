‘Ya Mülteciler Ya Serbest Dolaşan Türkler’ Ayrımına Gelen Avrupa, Mültecilere Alıcı Gözüyle Bir Kez Daha Bakma Kararı Aldı Almanya Başbakanı Angela Merkel’in bugünkü Türkiye ziyaretinde de Suriyeli mülteciler konusuna ilişkin görüşmelerin at pazarlığı seviyesine gelmesi üzerine AB Parlamentosu acil olarak toplandı. “Beyler ya Türklere serbest dolaşım hakkı ya mülteciler, ne diyosunuz?” sorusuyla karşı karşıya kalan parlamento üyeleri, mültecilere alıcı gözüyle son bir kez daha bakıp kararını verecek. Türkiye’de bulunan Angela Merkel’in Avrupa Birliği Genel Sekreterliği’ne “Türkler çok para istiyor. Bir de serbest dolaşım hakkı. Erdoğan bir bavul da fındıklı Milka’yı da aldı komple, Davutoğlu'na kalmadı” mesajını iletmesiyle beraber mülteciler konusunda yeni bir döneme girildi. Merkel’in mesajı üzerine acil koduyla toplanan AB Parlamentosu, “Ya Türkler, ya mülteciler” ikilemiyle ilk kez böylesine sert bir şekilde yüzleşmek zorunda kaldı. Parlamento'da mülteci yanlısı kanat “Türkler 3 kuşaktır burada, ortaya çıkan sonucu Almancılardan görüyoruz. Onlar o kadar entegre olabiliyor demek ki. Şansımızı bir de Suriyeliler'den yana deneyelim...” görüşünü savunurken, Türkiye yanlıları “Bir Sibel Kekilli daha çıksa fena mı?” teziyle karşı atağa geçti. Saatler süren tartışmalara sahne olan oturumda, Türkiye hakkında ortaya konulan her bilginin ardındansa ibre biraz daha Suriyeli mültecilerden yana kaymaya başladı. Kadına yönelik şiddet ve tecavüz verilerinin paylaşılmasının ardından, İspanya ve Belçika temsilcileri genel kurul salonunda Suriye bayrağı açarak tavırlarını netleştirirken, görüşmede en çok alkış alansa İtalya üyesinin şu konuşması oldu: “Şimdi arkadaşlar sokaklarımızda serbestçe dolaşan bir Türkiye Cumhuriyeti vatandaşı düşünün, bir de mülteci düşünün. Ya ben iddia ediyorum, Avrupa'nın %98'i bu ikisini zaten ayırt edemez, anca işin uzmanı bilir farkını. Şimdi bu kadarcık bir nüans için az buz değil milyar eurolar vericez. Zaten elimiz sıkışık. Değer mi ya? Yani bana sanki çok da değmez gibi geliyor...” Bu andan itibaren parlamentoda sık sık “Ben bizzat biliyorum abicim adam mülteci ama bilim adamı”, “Çok çalışkan oluyolarmış”, “Yokluk görmüş adamdan zarar gelmez, herkes kapıcı gibi alsın birer tane ülkesine” görüşleri yankılandı. Mültecilere karşı bugüne kadar hep sert tutumuyla bilinen Macaristan adına da Dışişleri Bakanlığı Müsteşarı kısa bir konuşma yaparak adeta günah çıkarttı. “Ya biz de fevri davrandık birden öyle sınırda bunları görünce. İstemeden vurduk ettik. İnsanoğlu çiğ süt emmiş işte. Bir hareket yaparken hiç düşünmüyor bunun arkasından Türklere serbest dolaşım hakkı gelir mi diye” sözlerinin ardından ağlamaklı olan müsteşar, dönem başkanı Hollanda temsilcisi tarafından dışarı çıkartıldı. Hayati önemdeki konuya ilişkin oylama safhasına geçilecekken Bulgaristan devreye girdi. Hemen acele bir karar vermenin doğru olmadığını belirten Bulgar delege, herkesin ülkesine gidip mültecilere en başta alıcı gözle bakmasını önerdi. Öneri, parlamentoda oy birliğiyle kabul edilirken, divan başkanı son olarak genel kurul salonunu terk eden üyelere “Arkadaşlar herkes iyice sağına soluna baksın mültecisinin. Oluru var gibiyse ona göre değerlendirelim. Ha bi de sıra kimdeyse masa örtülerini yıkatıp ütületip getirsin haftaya. Gene bak leş gibi olmuş” uyarısında bulundu.