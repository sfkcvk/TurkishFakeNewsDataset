"En Sempatik Şarkıcı" Ödülü Sahibini Bulamıyor Bu sene 36.sı düzenlenen "Türkiye'nin En Sempatik Şarkıcısı" ödülü için gösterilen adaylar, yarışma jürisini oldukça zorluyor.
 
Artık bir gelenek halini almış olan "Türkiye'nin En Sempatik Şarkıcısı" yarışmasının büyük ödülü 36. sahibini beklerken, jüri üyelerinin, finale birkaç gün kala bu seneki adaylar yüzünden isyan etmesi, organizatörleri zor durumda bıraktı.
 
 
 İsmini vermek istemeyen bir jüri üyesinin, aralarında Kıraç, Ferhat Göçer, Kayahan, Yeşim Salkım ve Bülent Ersoy gibi adayların bulunduğu yarışma için, "Yahu bu nasıl bir yarışmadır?! İki haftadır jürideki arkadaşlarla listeye bakıp duruyoruz ama bir adayı, diğerinden daha sempatik kılacak herhangi bir özellik bulamadık! Hayata olan sempatimizi yitirdik. Sanki birisi bu adayları bizimle dalga geçmek için özellikle seçmiş. İki haftada listeden eleyebildiğimiz tek isim Kıraç oldu, onun dışındaki tüm isimler eşit şansa sahip" diyerek organizatörlere serzenişte bulundu. 
 
Krizle ilgili olarak organizasyon cephesinden yapılan açıklamada ise, jüri üyelerinin haklı oldukları noktalar bulunduğu belirtilerek, "35 yılda tüm sempatik şarkıcılar yarışmada aday olduğu için, bu sene böyle bir birikim oldu. Misal, Kıraç'ın aday olmasından kaç senedir imtina ediliyordu, ha keza Ferhat Göçer'i aday göstermemek için de elimizden geleni yaptık ama çaresiz sıra bu sanatçılarımıza da geldi. Bu isimlerin bir şekilde atlatılması gerekiyordu, kısmet bu seneyeymiş. Yapacak bir şey yok. Jurideki arkadaşlarımız rastgele birini seçsinler, nedenini sorarsak namerdiz" denildi. 
 
Jüri üyelerinden biraz anlayış beklediklerini belirten Organizasyon Komitesi Genel Sekreteri Nihat Doğan, bu isimlerin bu sene de aradan çıkartılmaması halinde seneye çok daha büyük sıkıntıların yaşanacağına da dikkat çekti.