Cumhurbaşkanı Erdoğan'dan Kudüs İçin Çözüm Önerisi: ''Verin 2 yıl belediye başkanlığını bizim arkadaşlarımız yapsın, ondan sonra bakalım isteyen olacak mı?'' ABD Başkanı Trump'ın Kudüs'ü İsrail'in başkenti olarak tanıyacaklarını açıklamasının ardından Ortadoğu'da sinirler bir kez daha gerilirken, Cumhurbaşkanı Erdoğan krizin aşılması için devrede. Açıklamanın hemen ardından Trump'a tepkisini dile getiren ve İslam İşbirliği Teşkilatı'nı toplantıya çağıracağını açıklayan Erdoğan, bugün de yeni bir çözüm önerisiyle masaya geldi. Düzenlediği basın toplantısında, meselenin temelinde Kudüs'ün 3 semavi dinin de tarih boyunca ele geçirmeye çalıştığı kutsal ve önemli bir yer olmasının yattığına dikkat çeken Erdoğan, çözüm önerisini şu sözlerle dile getirdi: "Bizim, hamdolsun belediyecilik noktasnda bu meseleyi kökünden çözebilecek hem birikimimiz hem de kadromuz var. Özellikle başkent Ankaramızdaki deneyimleriyle Kudüs'e çok kısa sürede adeta yeni bir çehre kazandırabilecek bir arkadaşımız şu an boşta. Herkes evet derse dinozorlarıyla birlikte yarın işe başlar, en geç 2 seneye Kudüs konusunu tamamen kapatıp bölgeye huzur getirir. Siz bunu bir düşünün..." Erdoğan'ın önerisine konunun muhataplarından henüz resmi bir yanıt gelmezken, İBB eski Başkanı Kadir Topbaş'ın "Melih istemezse ben de yapabilirim o işi aslında efendim" diyerek Saray'da nabız yokladığı da son olarak gelen haberler arasında.