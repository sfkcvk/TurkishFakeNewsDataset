E-Devlet'ten Bir Bomba Daha: Eski Sevgili Sorgulama! Art arda çıkardığı ürünlerle son dönemin en gözde internet platformu haline gelen E-Devlet, yine çok konuşulacak bir servisle kullanıcılarının karşısına çıkmaya hazırlanıyor. Eski Sevgili Sorgulama özelliğinin beta testlerinin tamamlanma aşamasında olduğunu duyuran E-Devlet Genel Direktörü İrfan Abacılar, hizmeti önümüzdeki hafta içerisinde kullanıma açmayı planladıklarını müjdeledi.  Önceki hizmetlerde olduğu gibi yine E-Devlet şifresiyle www.turkiye.gov.tr üzerinden erişilecek olan Eski Sevgili Sorgulama servisinin, 20 eski sevgiliye kadar geri giderek ayrıntılı bir döküm vereceğini belirten Abacılar, hizmet kapsamında 2 haftadan uzun süren, sosyal medyada bir dönem ilan edilip sonra bütün izleri kaldırılan ve en az bir kez kavga edilen tüm ilişkilere kronolojik olarak erişilebileceğini de sözlerine ekledi.  Eski sevgili soy ağacı bilgisini sosyal medyadan toplanan verilerin analiz edilerek belli algoritmalarla işlenmesi sonucu elde ettiklerini ifade eden E-Devlet Genel Direktörü, hizmetin içeriğini ise şu sözlerle aktardı: "2 haftadan kısa süren ya da herhangi bir şekilde tartışma yaşanmayan ilişkileri 'takılma' kategorisinde değerlendirdiğimiz için onları dahil etmedik. O konuda vatandaşlarımızın içi rahat olsun. Zaten bunlarla ilgili veriler genelde sosyal medyada paylaşılmadığı için sağlıklı bir bilgiye ulaşmak da çok mümkün değil. Boşanmaları da dahil etmedik. Onların zaten kaydını Aile Bakanlığımız tutuyor. Bunlar dışında kalan ilişkiler için test kullanıcılarımızla yaptığımız çalışmalarda %98'e yakın bir başarı oranıyla eski sevgilileri tespit ettiğimizi gururla söyleyebilirim. Bazı verilerde ufak tefek itirazlar geldi, 'yok biz 2011'de o kişiyle sevgili değildik, kankaydık' falan şeklinde. Şu an algoritmada bir sorun mu var diye onları inceliyoruz. Büyük ihtimalle onlar da sevgiliydi ama günahları boynuna..." Eski Sevgili Sorgulama hizmetinin, bir kısmını unutacak kadar eski sevgilisi olan az sayıda kullanıcı dışında esas hedef kitlesinin birbirinin geçmişini çok merak eden mevcut çiftler olduğunu da sözlerine ekleyen Abacılar, "Bu kez voliyi oradan vurmayı planlıyoruz hayırlısıyla. Sezgilerim beni yanıltmıyorsa yine yanacak bizim server'lar. Hatta bugünden 'Bana E-Devlet şifreni verirdin-vermezdin' kavgaları başlar bile. Bu yüzden ayrılacak çiftlere de benim tavsiyem biraz bekleyip siteyi öyle güncellemeleri. En geç 24 saate eklenirler veritabanına eheheh... Neyse hadi Allah utandırmasın..." diyerek açıklamalarına son verdi.