Sabah Programlarına Katil, İt, Uğursuz Sağlayan Cast Ajansı: ''Talebe yetişemiyoruz...'' Televizyon kanalları arasında giderek yaygınlaşan sabah programlarına eşini, çocuğunu öldürmüş insanlar çıkarma modası, sektörde 14 senedir faaliyet gösteren Mania Casting Ajansı'nı da harekete geçirdi. Kanallardan gelen katil, hırsız, uğursuz talebine artık yetişemedikleri için çeşitli mecralara iş ilanı vermek durumda kaldıklarını söyleyen ajans genel müdürü Faruk Tanar, “Mevcudumuz talebi karşılayamıyor. Acilen yeni hükümlülerin aramıza katılması şart oldu. Bu yüzden toplumda bu konuya farkındalık yaratmak adına herkesin eşini öldürdüğü videoları sosyal medyada paylaştığı bir proje hazırlıyoruz” sözleriyle de, kanalları mutlu edebilecek yeni projeler üzerinde çalıştıklarının altını çizdi. Kanallardan gelen talebe yetişebilmek için başvuruların hepsini değerlendirmek durumunda kaldıklarını söyleyen Tanar, hatalı ve eksik başvuruların kendilerine ciddi zaman kaybettirdiğini söyledi. Tanar, “Karısına bıçak çeken, iki tane tokat atan beni de televizyona çıkarın diye kapımıza dayanıyor, ama bizim aradığımız bu değil” derken, yaşadıkları sıkıntıları da şu sözlerle aktardı:  “Öyle hafif yaralamadır, küfür tehdit falan bunlar sektörün ihtiyacını karşılayan şeyler değil. Minimum cinayet olması lazım. Cezanın 30 seneden başlaması lazım. Şimdi bakın en son Seda Hanım'ın programına birini yolladık, çok da memnun kaldı kendisi. Kanal da arayıp teşekkür etti. Neden? Adamın temiz 2 cinayeti var. Neticede CV işi bu. Öyle yolda kedi ezdim hadi katılayım, geçen sene kuşumun üzerine oturmuştum hadi beni de ünlü yapın… Yok öyle bir şey" Kanallar arasında artan hükümlü çıkarma rekabetinin de çıtayı iyice yukarı çektiğini söyleyen Tanar, son zamanlarda kendilerine gelen taleplerin de giderek enteresan bir hal almaya başladığını ifade etti. Tanar, elinde bulunan bir başvuruyu da basınla paylaşırken, “Hepsi bi diğerini de geçmek istediği için kanallar da iyice manyaklaştı. Buyrun '3 evlilik yapmış, 2'sini öldürüp, metresini yaralamış, ekran yüzü olan, prezentabl' demiş programın sorumlusu. Neyse ki 2 nikahlısı var bunun, bir kız da bulduk, eğer evlenip akabinde öldürülmeye ikna edebilirsek önümüzdeki hafta yayınına yetiştiricez inşallah” sözleriyle ajans olarak gerektiğinde taşın altına ellerini sokmaktan çekinmediklerini vurguladı. Bir dönem kendi hükümlülerini kendileri yetiştirme konusunda da ciddi adımlar attıklarını söyleyen Tanar, “En kötü tabanca bugün bakıyorsun 2000 lira, mecburen vazgeçtik” sözleriyle prodüksiyon maliyetleri dolayısı ile şimdilik çareyi kendi imkanlarıyla birtakım suçlar işlemiş olanları ortaya çıkarmakta bulduklarını söylerken, başvuru yapmak isteyen vatandaşlar için de işe alım kriterlerini açıkladı. İşte o kriterler: