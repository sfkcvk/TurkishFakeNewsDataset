Show TV'nin Doktorlar ve Pis Yedili'den Sonra Ana Haber Bülteninde de 8 Aydır Tekrar Yayını Yaptığı Anlaşıldı Bir süredir devamlı olarak Pis Yedili ve Doktorlar gibi dizilerin tekrarlarını ekranlara getiren Show TV'de, ana haber bültenlerinin de geçmiş yıllara ait olduğu ortaya çıktı. Dikkatli izleyiciler sayesinde fark edilen olayın ardından gelen tepkiler üzerine bir açıklama yapan Genel Yayın Yönetmeni İlke Arslanlı, ülkede her gün haber bülteni yapmayı gerektirecek kadar değişik şeylerin olmadığını iddia ederken, "Zaten anca 8 ay sonra eski haberleri koyduğumuzu fark etmeniz her şeyi özetliyor" sözleriyle yaşanan durumun normal olduğunu savundu.

 

Uzun süredir yaptığı dizi tekrarlarıyla gündeme gelen Show TV’nin dün akşam ana haber bülteninde “Sıcaktan bunalan İstanbullular Kilyos sahiline akın etti” haberini yayınlamasıyla beraber dünya televizyonculuk tarihinde bir ilke imza attığı ortaya çıktı. Yapılan incelemeler sonucunda kanalın son 8 aydır geçtiğimiz yılların ana haber bültenlerini yayınladığı anlaşılırken, Genel Yayın Yönetmeni İlke Arslanlı olayda herhangi bir etik dışı durum olmadığını iddia etti. 

 “Sıcaktan bunalan İstanbullular haberi yalan değil, iftira değil. Olsa olsa biraz zamansız denilebilir belki. Neticede böyle bir olay yaşandı mı? Yaşandı...” diyerek sözlerine başlayan Arslanlı, “Yalan haber vermiyoruz, şerefsizlik yapmıyoruz. Misal Başbakan Erdoğan CHP Lideri'ne bir şey söylemiş. O da ona cevap vermiş. Bu olay daha önce olduysa elimizde de bunun görüntüsü varsa niye kullanmayalım. Üç aşağı beş yukarı aynı şeyler söylenmiştir zaten. Ben epeydir içim kaldırmadığı için haberleri izlemiyorum ama öyle tahmin ediyorum yani...” diyerek kanalı savundu. 

 

Türk televizyonlarında haberciliğin kaidelerinin ve ana haber bülteni formatının artık oturmuş olduğunu da sözlerine ekleyen Arslanlı “Nihayetinde akış şudur: 3 Başbakan demeci, 1 Kılıçdaroğlu, 2 günde bir Oktay Vural, bir sevimli panda, 10 dakika da Kırşehir’den Mobese görüntüsü. Bizim 8 aydır yaptığımız da bu zaten. Neye tepki gösteriliyor, neye kızılıyor anlamakta güçlük çekiyorum. Ana haberin kenarında "Yeni Bölüm" yazıyor mu? Yazmıyor... Eee daha ne o zaman?” diyerek gazetecilik ve habercilik normlarının dışına çıkmadıklarını iddia etti. 

 Arslanlı, ana haber bülteni dışında tekrarı yayınlanan başka programlar olabileceğine ilişkin şüpheleri de yaptığı açıklamayla açıklığa kavuşturdu: “Madem artık her şey ortaya çıktı o zaman Show TV olarak hava durumunu da yalnızca ilk yılımızda çektiğimizi söyliyim ben... Mevsim diye bir şey var sonuçta, kışın soğuk diyosun yazın sıcak, rüzgar da 2 ila 4 şiddetinde esti. Farklı ne olabilir ki? Canlı yayını gerektirecek ne olabilir yani?”

 

Son olarak 8 aydır ana haberleri geçmiş yılların tekrarı olarak vermelerinde anchorman’leri Ali Kırca’nın katkısının da büyük olduğunu belirten Arslanlı "Sayın Ali Kırca da sağolsun son 20 yıldır aynı olduğu için devamlılık güçlüğü de çekmedik. Bu iş için çok uygun bir anchorman, saçının bıyığının uzadığını bile farketmezsiniz hiç. Allah gecinden versin yarın ölse, Kanal D gibi güç duruma düşmeden en az 2 sene daha ona haber sunduracak hazır kaydımız var çok şükür” sözlerinin ardından “Neyse, arkadaşlar şimdi gidip bi tane Pis Yedili atmam lazım, diğer CD bitmiştir heralde" diyerek açıklamalarına son verdi.