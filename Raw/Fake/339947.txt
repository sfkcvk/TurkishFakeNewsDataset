Gösterdiği Tek Yaratıcılık Emaresi Balat'ta Kedi Fotoğrafı Çekmek Olan Bankacı, Artık Yaratıcılığını Kullanabileceği Bir İş Yapmak İstiyor... Özel bir bankada 3 yıldır uzman yardımcısı olarak çalışan Esra Burgazlı(27), artık sanatsal yeteneklerini ve yaratıcılığını kullanabileceği yazarlık, fotoğrafçılık, takı tasarımcılığı, seramikçilik ya da işte ona benzer bir iş yapmak istiyor. Söz konusu yeteneklerin ne olduğu tam da belli olmamasına ve bu yaşına kadar yaratıcılıkla ilgili herhangi bir emare göstermemesine rağmen, kendisini ifade edebileceği bir iş arayışında ısrar eden Burgazlı, içini instagram hesabında paylaştığı son gün batımı fotoğrafının altına yazdığı 342 karakterlik yazıyla döktü. Toplam 217 takipçisi olan hesabında duygusal hayatını, hayallerini, düş kırıklıklarını, çektiği martı, kedi, gün batımı, yakın plan bardak-çanak ve sevimli çocuk fotoğraflarını, okuduğu kitaplardan hoşuna giden satırları, izlediği dizileri ve dinlediği müzikleri paylaşan Burgazlı, işe girmek için 2 sene ter döktüğü bankadaki kurumsal hayatın artık kendisine ne kadar dar geldiğini anlattığı son post'unda bir kez daha "ben bu dünyaya ait değilim ama işte mecburen..." mesajı verdi.  Yaratıcılık ve sanatla ilgili bir şeyler yapmaya en yakın olduğu noktalar üniversitedeyken 1 sene devam ettiği tiyato kulübü, 2 sene önce 4 aylığına gittiği latin dansları kursu ve bir heves alıp otomatik ayarda 4-5 kere kullandıktan sonra telefonla çekmek daha kolay geldiği için emekliye ayırdığı DSLR fotoğraf makinesi olan Burgazlı, 172 takipçisinde hiçbirinin sonuna kadar okumadığı yazısına şöyle devam etti:  "Sırf annemlerin gönlü olsun, bir de özel sağlık sigortasının hatırına bu işe katlanıyorum ama benim kesinlikle kendimi daha iyi ifade edebileceğim bir iş yapmam gerekiyor. Belki fotoğrafçılık, life style bloggerlık, tasarımcılık ya da moda blogger'lığı gibi şeylere yönelebilirim. Henüz yazmaya başlamadım ama kafamda birkaç senaryo fikri de var. Sevdiğim bir kaç oyuncuya ve yazara DM'den mesaj attım ama henüz görmediler. Bir fırsat verilse eminim çok güzel şeyler çıkabilir o fikirlerden ama işte çevrem yok. Ve maalesef bu ülkede her şey çevre demek... :((" Genç bankacının belki takipçilerden birileri görür de onun da sanat camiasından bir tanıdığı vardır da benden bahseder de bir kapı açılır ümidiyle paylaştığı post toplam 37 beğeni alırken, gelen 2 yorum ise, "Eline sağlık minnoşum" ile "yine döktürmüşsün <3" şeklinde oldu.