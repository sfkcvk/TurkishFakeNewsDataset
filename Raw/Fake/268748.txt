2002'den Beri Darbe Suçlamasıyla Yargılanmamış Kişi, Kurum ve Kuruluşlar İçin Bedelli Darbecilik Yasa Teklifi Meclis Gündeminde... Kısa bir süre önce meclisten geçen bedelli askerlik teklifinin ardından bir müjde de bu sabah bedelli darbe yargısı bekleyen milyonlara geldi. AK Parti Gümüşhane Milletvekili Uğur Çetiner'in meclise sunduğu yasa teklifi ile 2002'den bu yana henüz darbe suçlanması ile yargılanmamış kişi, kurum ve kuruluşlar için 30 Bin Lira'ya bedelli yargılanma imkanı tanınırken, tasarının en geç önümüzdeki yıl başında hayata geçirilmesi planlanıyor. Bu akşam gerçekleştirilen Bakanlar Kurulu toplantısı sonrası basın mensuplarının konuyla ilgili sorularını yanıtlayan AK Parti Sözcüsü Bülent Arınç, bir süredir üzerinde çalışılan Bedelli Darbecilik yasa tasarısına önümüzdeki günlerde son halinin verilerek meclis gündemine geleceğini açıkladı.    Yasanın, herhangi bir yaş sınırı getirmeksizin, hali hazırda 2002 - 2014 Aralık döneminde darbe suçlamasıyla yargılanarak vatani görevini yerine getirmiş olanlar ve Cumhurbaşkanı Erdoğan ve ailesi dışında tüm vatandaşları kapsayacağının altını çizen Arınç, "Ama beni çok sever, benim başıma gelmez, beni kapsamaz diye düşünmesin kimse. Bugün burada bu açıklamayı yapıyorum ama yarın ben bile darbeci olabilirim. O yüzden durumu olan vatandaşlarımızın bir an önce başvurup bu yükümlülüğü aradan çıkarmaları isabetli olur. Olmayanlar da girer yatar artık. Neticede o kadar savcıyı hakimi de boşa beslemiyoruz. Onlara da bir meşgale lazım..." ifadelerine yer verdi. Hükümet Sözcüsü, bireysel başvurularda kişi başına 30 Bin Türk Lirası, parti/dernek/basın kurluşu gibi örgütsel başvurularda ise örgütün kişi sayısına göre bir ayarlama yapmayı düşündüklerini belirtirken, 1-20 kişi arasında işçi çalıştıran işletmeler için kişi başı 25 bin, 20 - 100 kişi arası için kişi başı 20 bin, 100'den fazla kişi çalıştıranlar içinse 15 bin gibi bir rakamın şu an gündemde olduğunu, kesin tutarın ise Maliye Bakanlığıyla yapılacak istişareler sonunda netleşeceğini sözlerine ekledi.  Darbe operasyonlarının ekonomiye ciddi bir yük getirdiğine dikkat çeken Arınç, şöyle devam etti: "Sabahın köründe bir ton polisi, jandarmayı kaldır, en az 10-15 şehirde eş zamanlı operasyon düzenle. Bunların mesai ücretleri, gel git yol harcırahları yemek paraları ciddi bir yük. Devlet tüm imkanlarını seferber etsin, cebinden bir ton masraf yapsın, ceza alıp almayacağı belli olmayan adamları 4'er sene hapiste tut, sonunda beraat etsin.  Sevgili arkadaşlar artık bunun önüne geçiyoruz. Kabaca hesapladık, sadece sayın Cumhurbaşkanı'nın bir şekilde radarına takılmış olan kuruluşlar başvursa, bu bedelliden 16 milyar dolarlık gelir sağlanıyor. Böylece n'oluyor? Hem darbe ve darbeci ile mücadedelede hükümet olarak kararlılığımız pekişmiş oluyor, hem de devletin kasası kazanıyor. İngilizce'de bir tabir vardır ya Win - Win diye. Tam o işte..."  Bedellide ufak bir fiyat farkıyla dileyen kurum ve kuruluşlara büyük seçim imkanı da sunacaklarını belirten Arınç, "Bu nedir? İşte çalıştığı yerden gözaltına alınma töreni, sembolik bir kalabalık, Çağlayan Adliyesi'nde sorgu ve ardından salıveriliş. Burada talebe göre salıverilme anında bir kaç televizyon kanalından canlı yayın da ayarlanabilir. Biraz daha pahalı olur ama torununuza kalacak bir anı bu sonuçta." sözleriyle, bedelli yargılanma sürecindeki çeşitli opsiyonlar hakkında da bilgi verdi.  Arınç, "Peki bedelli yargılanma toplumda bir rahatsızlık yaratmayacak mı?" şeklinde bir soru üzerine, öyle bir durumun yaşanmasına ihtimal vermediği yanıtını verirken son olarak "Biz zaten gerekli kolaylığı gösteriyoruz. Bugün 20 bin TL ödeyecek maddi imkanı olmayanlar da şapkasını önüne koyup bir düşünsünler. Yani afedersiniz madem belli bi ekonomik özgürlüğünüz yok ne diye hükümete darbe planı yapıyosunuz di mi?" diyerek basın açıklamasına son verdi.