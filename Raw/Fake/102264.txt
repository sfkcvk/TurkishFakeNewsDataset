Alzheimer Hastası Olduğu Geç Farkedilen Tevfik Serdil (82), Verdiği Nasihatlerle Bir Aileyi Yıkımın Eşiğine Getirdi  Kırşehir'in Boztepe ilçesinde yaşayan emekli Albay Tevfik Serdil, alzheimer hastası olduğunun geç farkedilmesi yüzünden bütün yakın çevresinin başını belaya soktu. Otoriter kimliği ile tanınan 82 yaşındaki Serdil'in yavaş yavaş şuurunu yitirdiğini anlayamayan ve onun sözünden çıkmayan aile fertlerinin adları mafya tetikçiliği, adam yaralama ve gasp gibi birçok adli olaya karışırken, bardağı taşıran son damla ise Tevfik Dede’nin ısrarlarıyla evli ve üç çocuk sahibi bir kadını istemeye giden ailenin yediği dayak oldu. Serdil Ailesi, verdiği nasihatlerle bütün ailenin başını belaya sokan aile büyükleri Tevfik Serdil’in alzheimer hastası olduğu gerçeğiyle yüzleşmeye çalışıyor. Son olarak evin küçük torunu için evli bir kadını istemeye giden aileden Tevfik Serdil dahil dokuz kişinin Kırşehir Devlet Hastenesi’nde tedavileri sürerken, emekli albayın büyük oğlu Mahir Serdil yaşadıklarıyla ilgili hastane önünde çarpıcı açıklamalarda bulundu. Babasının son zamanlarda oldukça acayip davranışlarda bulunmaya başladığını ancak bir türlü cesaret edip de kendisine bir şey diyemedikleri için her dediğini yaptıklarını belirten Mahir Serdil, açıklamalarını şu sözlerle sürdürdü: "Babam benim sert mizaçlı bir adamdır. Şimdi iyice çocuğa dönse de, zamanında öyleydi yani. Küçüklüğümüzden beri ben ve diğer iki kardeşim, o daha kapıdan girer girmez mum gibi olurduk. Bugüne kadar her dediğini doğru bellediğimiz adam, son zamanlarda yok 'Ben Kıbrıs'a gidiyorum, hakkınızı helal edin', yok 'Bu Menderes'i çok yaşatmazlar' dedi diye işkillendik ama yine de ağzımızı açıp tek bir laf edemedik. Artık zamanında nasıl korkutmuşsa beni, üç kuruşluk emekli ikramiyemle ev alacağım yerde babamın demesiyle kalkıp Boztepe'nin ilk ve tek özel dedektiflik bürosunu açtım. Hemen akabinde de üç aya kalmadan topu attım ama keşke kaybettiğim sadece para olsaydı..." Yaklaşık üç buçuk ay faaliyet gösteren dedektiflik bürosuna bu süre boyunca yalnızca bir müşteri geldiğini, onun takip ettirdiği adamın da çek senet mafyası çıktığını belirten Serdil, “Neyse ki üç tane ameliyatın sonunda şimdi yavaş yavaş yürümeye başladım. Bir de tabii Allah’tan o bıçak 5 santim kadar sola kaymamış, yoksa midemin yarısını değil tamamını kaybedebilirdim.” sözleriyle hala bir şekilde yaşıyor olmaktan duyduğu memnuniyeti dile getirdi. Tevfik Serdil’in bir diğer kurbanının ise oğlu Tolga Serdil olduğunu belirten acılı baba, talihsiz gencin başından geçenleri şu sözlerle açıkladı: “Yani hala aklım almıyor ama nasıl olduysa ODTÜ Endüstri Mühendisliği mezunu çocuğu Kırşehir merkezdeki bir otoparkta işe girmeye ikna etmiş. ‘Mühendislikte para yok, bu otopark işi çok büyüyecek, sen kimin oğlusun bakayım... Neyse, kaçırma bu fırsatı’ falan diyerek bir şekilde çocuğun kanına girmiş. Genç adam tabii o da, aklı beş karış havada olunca hemen kanmış dedesine. İşin tuhafı, bir süre sonra bu fikir bize de çok mantıklı gelmeye başladı. Tabii o zamanlar, bu otopark işinin göstermelik olduğunu, Tolga’nın da mafya tetikçisi olduğunu bilmiyoruz. Öğrendiğimizde de zaten iş işten geçmişti. Neyse ki o acı günler şimdi geride kaldı. Tolga da bir aksilik olmazsa, içeride başka bir olaya falan karışmazsa bir 3-5 yıla aramızda olur diye tahmin ediyoruz.” Tüm bu yaşadıklarının ardından bardağı taşıran son damlanın ise babasının ısrarlarıyla diğer oğlu Mithat için evli ve 3 çocuk annesi bir kadını istemeye gitmeleri nedeniyle yedikleri dayak olduğunu ifade eden Serdil, “Babamızdır, atamızdır diye bugüne kadar sustuk ama resmen beyni süngere dönmüş adamın. Artık bu işin tadı kaçtı. Yani burada doktorlardan da sağlıklı bilgi alamıyoruz. Ölecek mi, yaşayacak mı, yaşarsa daha tahmini kaç yıl yaşar, bunları hala bilemiyoruz. Hayır, şu olanlardan sonra ölmeyecekse de söyleyin biz de ona göre başka bir yolunu bulalım” sözleriyle açıklamalarını sonlandırdı.