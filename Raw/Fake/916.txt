2010 Türkiye'sinde Bir İnsanlık Ayıbı: "Balkonda Sigara İçmeye Mahkum Edilen Evli Erkekler" İstanbul Ataşehir'de son 6 ayda 4'ü ölümle sonuçlanan 8 intihar vakasını inceleyen istanbul Emniyeti'nin ulaştığı çarpıcı sonuçlar sonunda meclisi de harekete geçirdi. Emniyet birimleri tarafından hazırlanan rapora göre intihara teşebbüs edenlerin tamamı eş baskısı yüzünden kışın ayazında site manzarasına karşı balkonda sigara içmek zorunda olan evli erkekler. 

 
 
 
İstanbul Ataşehir'de son aylarda yaşanan seri intihar vakaları üzerine harekete geçen İstanbul Emniyet Müdürlüğü birimlerin hazırladığı rapor meclis gündemine taşındı. Raporda, eş baskısı yüzünden sürekli olarak soğuk balkonda çirkin ve yüksek katlı site manzarasına ve otoparka parkedilmiş tek tük arabalara bakarak sigara içmek zorunda kalan orta yaşlı erkeklerde intihar eğiliminin korkutucu boyutlara ulaştığına işaret edildi. İnsan Hakları Komisyonu tarafında meclis gündemine alınan raporun tartışıldığı oturumda iktidarından muhalefetine tüm milletvekilleri yaşanan bu insanlık dışı dramı  sıra kapaklarına vurarak protesto ettiler. 

 
 
 

Meclise sunulan rapordaki bir başka ilginç bölüm de "Soğuk İzmarit" adlı bir dernekle ilgili. Raporda yer alan ifadelere göre, sitede oturan ve balkonda sigara içmek zorunda kalan erkeklerin büyük bölümünün üye olduğu "Soğuk İzmarit" derneği, düzenli olarak yaptığı toplantılarla depresyon eşiğindeki üyelerine psikolojik destek sağlıyor.  
 
Dernek Başkanı olduğu belirtilen Metin Sönmez'in raporda yer alan ifadelerinden bazı satır başları şu şekilde: 
 
"Üyelerimiz iyi kötü belli bir gelir düzeyine sahip. Hepsi de büyük şirketlerde ya yönetici ya da kariyerli çalışan. Bu karda kışta 2 bilemedin en fazla 3 metrekarelik balkonlarda sigara içmek zorunda olmaları zaman zaman kimi ruhsal sıkıntılara yol açıyor...Site manzarası malum, benim diyen adamı 2 saatte temiz depresyona sokar çıkarır...Biz de bu sıkıntıları gidermek için dernekleşme yoluna gittik...En son bir bankada Şube Müdürü olan Önder arkadaşımızı kaybettik...Balkonda sigarasından son bir fırt çektikten sonra gözümüzün önünde 6. kattan kendini aşağı bıraktı rahmetli...Taziye için evine gittiğimizde bile eşi salonda sigara içmemize izin vermedi...Önder'in kaybı üzücü ama bi yandan da bu küçültücü durumdan kurtulduğu için onun adına seviniyorum...Eminim şimdi yukarlarda bir yerde sigarasını içiyor ve külünü bizlere doğru savuruyordur...Bazen ben de keşke...Neyse..." 
 
   
Raporun okunmasının ardından "Balkonda sigara içmeye mahkum edilen erkekler"in yaşam şartlarının İnsan Hakları Evrensel Beyannemesinde belirtilen asgari şartlara uygun hale getirilmesi ve bu bağlamda gerekli yasal düzenlemelerin yapılması için bir komisyonun kurulması teklifi açık oylamaya sunuldu. Başbakan Erdoğan ve bazı kadın miletvekilleri tarafından red oyu verilen teklif, oy çokluğuyla kabul edildi.