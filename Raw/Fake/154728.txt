Irak Maliye Bakanlığı, ABD Tarafından Yaklaşık 1 Trilyon Dolar Olarak Açıklanan Savaş Faturasına İtiraz Etmeye Hazırlanıyor ABD'nin Irak'taki operasyonları geçtiğimiz hafta resmen sona ererken, Amerikan ordusunun ülkeden çekilmesiyle ortaya çıkan fatura, ülkede krize neden oldu. Savaşı kaybeden devlet olarak tüm masrafın kendilerinden tahsil edilmesinden endişe eden Irak Maliye Bakanı Saed el Qasim, ABD tarafından açıklanan yaklaşık 1 trilyon dolarlık hesabın fazlaca şişirilmiş olduğunu iddia ederek, "yanlışlık olması lazım, biz kesinlikle o kadarlık savaşmadık" sözleriyle hesaba itiraz edeceklerinin sinyallerini verdi.
 
El Quasim, oldukça kırgın ve öfkeli bir tonda sürdürdüğü konuşmasında, ABD Savunma Bakanlığı tarafından kendilerine iletilen, savaş masraflarının kalem kalem yer aldığı listeyi de basın mensuplarıyla paylaştı. "Bakın işte, 4 uçak gemisi, 65 tanesi hayalet olmak üzere 700 savaş uçağı, tanesi ortalama 8 milyon dolardan 4500 akıllı füze, ki onların da en pahalısından atmışlar...neyse...300 küsür bin asker, delta force'u falan filan, bu liste böyle uzayıp gidiyor arkadaşlar. Sormak istiyorum şimdi, bu kadar masrafa ne lüzum vardı?" diyen el Quasim, bilseler savaşı bundan çok daha ucuza kaybedebileceklerini iddia etti.