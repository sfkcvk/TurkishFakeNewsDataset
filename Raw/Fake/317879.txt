Masaya Vegan Geldi... Gerginlik Büyüyor... İstanbul, bu akşam bir kez daha masaya gelen vegan dehşetine tanıklık etti. Kadıköy'de bir mekanda buluşan 5 kişilik arkadaş grubunun, Melih’in yeni sevgilisi İrem’le tanışma heyecanı kabusa dönerken, masaya oturduktan 5 saniye sonra “Yalnız ben veganım” diyen İrem'in yarattığı gerginlik gece boyu sürdü. Uzun bir süredir yaptıkları buluşma planını nihayet bu gece hayata geçiren 5 kişilik arkadaş grubunun neşeli başlayan gecesi kabusa dönüştü. Grupla ilk kez tanışan Melih’in kız arkadaşı İrem, biftekli sandviç yiyen Burak'a vegan olduğunu beyan etmesiyle gerginliğin fitilini ateşlerken, talihsiz genç sandviçini yavaşça tabağa bırakarak ortamı yumuşatmaya çalıştı. Burak'ın mümkün olan en sevimli haliyle sorduğu “Nasıl oluyor şimdi? Mesela balık da mı yemiyorsun?” sorusunun ardındansa bütün masa yaklaşık 9 dakika süren bir ‘Hayvansal gıdalar hangileridir?’ açıklamasına maruz kaldı İrem’in susmayacağını fark ederek araya giren Ozan'ın “Melih sen kokoreççiye ‘Abi fazla parçalama hayvanı, büyük büyük kalsın’ diyen adamsın. Aranızda sorun olmuyor mu?” sorusuyla birlikte masada buz gibi bir hava eserken, kısa süren sessizlik İrem'in “Aşkım? Kokoreç??” tepkisiyle son buldu. Eski arkadaşlarını yeni sevgilisi uğruna satmakta zerre tereddüt etmeyen Melih ise saldırıyı ustaca bir hamleyle savuşturdu  “O eskidendi abicim… Artık canlı organizmaların sadece ait oldukları tür nedeniyle bir başka tür üzerinde özellikle de gıda endüstrisinin kölesi haline gelerek tahakküm kurmalarına karşı çıkan bir Melih var... Doğru söyledim di mi aşkım? Neyse bi menü alalım, buranın buharda kinoalı kabağı enfes gerçekten…” Melih’in de kendilerine cephe almasıyla beraber iyice gerilen masada dakika dakika yaşanan gelişmelerse şöyle: - Çıkışta çorbacıya gidip kelle paça içme hayallerinin git gide yok olduğunu fark eden Fatih duruma müdahale etti. Girişi “Ya şimdi tam bilmiyoruz ki ama belki bitkilerin de canı var?” cümlesiyle yapıp sert bir demece hazırlanan genç, İrem’in “Ben yalnızca doğada kendiliğinden ağaçtan dökülen ya da kökünden kopan bitkileri tüketiyorum” sözleriyle püskürtüldü. - Bu defa da şansını deneyen Kutay oldu. Konuya bitkisel ağırlıklı beslenmenin B12 eksikliği başta olmak üzere çeşitli sağlık sorunlarına neden olabileceği ekseninden yaklaşmaya çalışan Kutay, evrimsel örneklerle et tüketiminin gerekli olduğu savını destekledi. Masadaki havanın bir anda etoburlara dönmesiyle coşan kitle, ortaya sosis tabağı söyledi. - Kutay’a insan için gerekli olan her şeyin bitkilerden de alınabileceğini tofu ve soya örnekleriyle kanıtlamaya çalışan İrem, ortamdaki iktidarın elinden yavaşça kaydığını hissetmesiyle birlikte son kozunu oynayarak masaya kustu. - Melih, “Ya siz niye benim sevgilimle uğraşıyosunuz olum? Kızın midesi bile kaldırmıyo hayvanlara yapılanları. Al kustu işte” sözlerinin ardından kız arkadaşına peçeteyle yardımcı oldu. “Neyse ya başka şeylerden bahsedelim” görüşünde birleşen masada sonraki 17 dakika boyunca herkes telefonlarını kurcaladı. - Sessizliği bozan Burak’ın “Meraktan soruyorum sadece, yoğurt da mı yenmiyor?” sözleriyse bardağı taşıran son damla oldu. İrem “Yeter ama yani. Ben gidiyorum Melih. Sen istediğin kadar bunlarla takılabilirsin” diyerek masayı terk etti. İrem’in arkasından derhal fırlayan Melih, Tuğberk’in “Lan bırak gitsin olum. Gizli gizli sucuk yiyodur o. Sucuk yemeyen insan olmaz” sözlerine "Yaa s.ktirme şimdi sucuğunu kız gitti mk'' sözleriyle yanıt verdi... - Masada 4 sap kalan ekibin önlerine gelen kinoalı kabağa bakarak bekleyişleri sürerken, herkesin ortak düşüncesi aynı: ''İnşallah kızı bırakıp geri döner bu lavuk. Yoksa 27 liralık kabağı da bize kitlediler şu an...”