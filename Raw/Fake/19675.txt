İstanbul, Tarihinin En Gerçekçi Fetih Şenliğine Hazırlanıyor 29 Mayıs tarihinde kutlanacak olan İstanbul'un Fethi'nin 557. yıldönümü bu yıl öncekilerden çok daha farklı görüntülere ev sahipliği yapacak. 2010 Avrupa Kültür Başkenti etkinlikleriyle birleştirilen Fetih Şenlikleri kapsamında, AB'nin istekleri doğrultusunda geçmiş senelerden farklı olarak bu kez Bizans ordusunun cansiparane savunması ve fetih sonrası Osmanlı birlikleri tarafından gerçekleştirilen yağma olayları gibi ayrıntıların da sahneye konulması planlanıyor. 
 
Organizasyondaki en problemli konulardan birinin, kadrolar arasındaki uçuruma rağmen fethi görkemli bir zafer olarak sunmaya çalışmak olduğundan yakınan Sözkeser, "Mecburen orijinal oranlara sadık kalarak çoğunluğu gönüllü vatandaşlarımızdan oluşan 1000 kişilik bir Osmanlı ordusu ve yine çoğunluğu Yunan tiyatroculardan oluşan 50 kişilik butik bir Bizans gücü kurmayı uygun bulduk. Taraflar arasındaki kalite farkı ortada, ama o dönem artık güçsüz ordu yok; her muharebe bir final niteliğinde. Bizans ordusunun da başarılı bir çıkış yakaladığı haftalar. Yine de unutmamak gerek ki adamlar surun arkasında, korunaklı yerde duruyordu" derken, kendi sahasında, kendi taraftarı önünde savaşmanın da Bizans lehine çok büyük bir avantaj olduğunun altını çizdi. 
 
"Tabii bunlar aslında o dönem her savaşta olan rutin şeyler. Şehri alan, malları ve kadınları ganimet olarak iç ediyor. Normali o zamanında. Lakin oyuncularımıza bunu anlatmakta gerçekten zorlandık. Benim ecdadım yağma yapmaz diyerek seti terketmeye kalkanlar oldu, kıyım sahnelerini şanlı tarihimize leke sürmeyecek şekilde canlandırmak zaten apayrı bir iş, orada da bir sürü tatsızlık çıktı. Adama anlatamıyorsun." diye dert yanan Özkeser, sırf oyuncuları sette tutabilmek için yövmiyelerine 3 kere zam yapıldığını söyledi ve canlandırmanın maliyetinin ortalama bir fetih bütçesine denk hale geldiğini ifade etti.