KPSS'den Tam Puan Çeken Adaylar, Kopya Suçlamalarını Yanıtladılar: "Sınava Beraber Çalıştık" KPSS'den bir kısmı karı-koca olmak üzere 500'ün üzerinde adayın tam puan alması akıllara kopya ihtimalini getirirken, emniyet birimleri dün sabah gerçekleştirdikleri operasyonla soruları çaldıklarından şüphelenilen adayları gözaltına aldılar. Savcılığa verdikleri ilk ifadelerde, aylardır beraber yaşayıp sınava da birlikte çalıştıklarını belirten şüpheliler, suçlamaları kesin bir dille reddettiler. 

 

Temmuz ayında yapılan Kamu Personeli Seçme Sınavı'nın geçtiğimiz hafta açıklanan sonuçlarına göre 500'den fazla adayın tam puan çekmesi, kopya şüphelerini beraberinde getirmişti. Bu kapsamda Emniyet Genel Müdürlüğü Organize Suçlarla Mücadele Masası'nın bir haftadır çok yönlü olarak sürdürdüğü soruşturmalar neticesinde, dün sabahın erken saatlerinde dört ilde eş zamanlı şekilde gerçekleştirilen operasyonlarda, sınavdan önce KPSS sorularını ele geçirdiği iddia edilen 583 şüpheli gözaltına alındı. Cürüm işlemek için kopye şebekesi oluşturma suçlamalarına "Ya ne alakası var mubarek?" sözleriyle yanıt veren şüpheliler, kendilerine bu iftirayı atan çevreleri "gıybet" ve "kul hakkı"nın anlamı üzerine bir kez daha düşünmeye davet ettiler. 

 

Sınav sorularını ele geçirmek veya çalmak gibi bir durumun kesinlikle söz 
konusu olmadığını ifade eden şüpheliler, her birinin full çekmesine gerekçe olarak sınava hep beraber çalışmış olmalarını ve sınavdan önceki birkaç ay adeta kampa girmelerini gösterdiler.

 

Sınava çok ciddi ve disiplinli olarak hazırlandıklarının altını çizen şüpheliler, aylardır birlik ve bütünlük içerisinde bu hedefe kenetlendiklerini, adeta bir cemaat gibi çalışıp bir cemaat gibi yaşadıklarını, o amatör ve tutkulu ruhu asla kaybetmediklerini belirttiler. 

 

8 ila 10 kişi olarak kaldıkları apartman daireleri arasında düzenli ve ufuk açacak nitelikte rotasyonlara gitmeyi ihmal etmediklerinin de üzerinde duran şüpheliler, "Yatma kalkma saatlerimizden tutun, beslenmemizden çayımıza, sohbetlerimize kadar tam bir birlik ve bütünlük içerisinde, metafizik gerilimimizi en üst seviyede tutarak, disiplinden ve karşılıklı saygı sevgiden kesinlikle taviz vermeyecek bir şekilde hazırlandık" sözleriyle, yakalanan kolej havasının önemine dikkat çektiler. 

 

Sanıkların çapraz sorgusu sırasında ortaya çıkan bir gerçek ise, yeni soru işaretlerini beraberinde getirdi. Sanıkların ifadelerinde yer alan bazı çelişkiler sebebiyle şebekenin daha binlerce üyesi olduğundan şüphelendiklerini belirten Emniyet Sözcüsü Tarık Şeneylem, "Şu ana kadar yakalananlar maalesef büyük ihtimalle buzdağının sadece görünen kısmı. Çetenin çok daha fazla kişiden müteşekkil olduğunu düşünmek için sebeplerimiz var. Üstelik anladığımız kadarıyla bunların geri kalanı, tam puan alıp dikkat çekmenin kötü bir fikir olduğunu akıl edecek kadar zeki." sözleriyle, kopya çetesi ile mücadelenin oldukça yorucu ve uzun soluklu olacağının sinyallerini verdi.