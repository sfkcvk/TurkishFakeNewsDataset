4 Saattir Trafikte Olan Bir Grup İstanbullu, Karın Tadını Çıkaran Çocuklara Saldırdı İstanbul’da öğleden sonra başlayan kar yağışının ardından mesai çıkışıyla birlikte ulaşım araçlarına akın ederek evlerine varmaya çalışan bir grup vatandaş, trafikte gerilen sinirlerine hakim olamayarak dehşet saçtı. Şirinevler durağında metrobüs içerisinde uzun süre mahsur kaldığı öğrenilen öfkeli kalabalık, kapıların açılmasıyla birlikte durak yakınında kar topu oynamakta olan çocuklara saldırdı. Yaralanan çocukların durumu ciddiyetini koruyor. Olaylar esnasında metrobüste bulunan vatandaşlardan Ünal Karapür (47) “Saldırı olduğu esnada takriben 4 saattir yoldaydık. Sinirimiz burnumuzdaydı zaten. Geçmişler karşımızda inat eder gibi kartopu oynamalar, bir takım laubalilikler... Camdan ‘Sktrin gidin başka yerde oynayın lan’ diye bağırarak uyarıda bulundum. Ama dinlemediler. Eh, insan bir noktaya kadar sabredebiliyor.” sözleriyle kendisini savundu. Karapür, bugüne dek her kar yağışında çile çekenin büyükler olduğunu, kardan keyif almanın da, ertesi gün okula gitmemenin de hep çocuklara kalmasına içerlediklerini belirtti. “Ne yalan söyliyim birkaç tanesini kendi kaydıkları leğenle dövdüm, oh iyi de ettim” diyen Karapür, pişman olmadığını sözlerine ekledi. Olayın mağdurlarından Efe Sevinler (9) ise, arkadaşlarıyla birlikte karda oynarlarken hiç beklemedikleri bir biçimde saldırıya uğradıklarını ifade etti. “Metrobüsün kapısı açılınca önce kartopu fırlatmaya başladılar. Biz de afedersiniz salak gibi sevindik, işte abiler, ablalar geliyor, onlar da bizimle oynayacaklar diye… Ama bir baktık ki kartopunu yiyen arkadaşımız kanlar içinde yere yıkılıyor. Şerefsizler, içine taş koymuşlar kartopunun” diyerek saldırı anını anlatan Sevinler, tatilin de keyfinin kaçtığını söyledi. Saldırının ardından yaralı çocukları hastaneye götürmek için beklenen ambulansların da yolda kalması nedeniyle ilk müdahale yine çocukları döven vatandaşlar tarafından yapılmak durumunda kaldı. Henüz öfkeleri tam olarak geçmediği anlaşılan grubun “Tamam la, tamam! Ağlamayın bi şey yok işte” yaklaşımıyla hayatta tutulmaya çalışılan çocukların, haber merkezimize ulaştığı anlarda hastaneye ulaştırılma uğraşları devam etmekteydi.