Kar Yüzünden Türkiye'yle Bağlantısı Kesilen Köylüler, Yolu Açmaya Çalışan Ekiplere Saldırdı: ''Rahat bırakın lan bizi'' Yoğun kar yağışı nedeniyle 3 gündür Türkiye ile bağlantısı kesilen Ağrı’nın Diyadin İlçesi'ne bağlı Karabucak köyü sakinleri, yolu açmaya gelen karayolları ekiplerine saldırdı. “Açma dedikçe açıyorsunuz. S…. gidin lan burdan” nidaları eşliğinde, taş ve sopalarla kar küreme araçlarını tahrip eden köylüler, en azından birkaç ay ülkeyle ilgili herhangi bir şey öğrenmeme konusundaki kararlılıklarını gözler önüne serdiler.   Tahrip edilen araçların başında köylülerle birlikte bir açıklama yapan Muhtar Ahmet Ehrazoğlu, her yıl bütün köylülerin bugünleri iple çektiklerini belirterek yol açma çalışmalarının derhal durdurulmasını talep etti. “Senede 2-3 ay bile olsa Türkiye'den haber alamama şansımız var, siz bunu anlamıyorsunuz. Sanıyorsunuz ki biz burada mağduruz, öyle bir şey yok. Kimsenin canı yansın istmemiyoruz. Lütfen defolun” sözleriyle karayolları ekiperini uyaran Ehrazoğlu, çalışmaların devam etmesi halinde yaşanacaklardan sorumlu olmadıklarını ifade etti.  Tek kafa dinleme şanslarının ellerinden alınmasına isyan eden köylüler de, yetkililerden anlayış beklediklerini dile getirdiler. Yağan karın ve kapanan yolların kendileri için bir çeşit senelik izin gibi olduğunu ve hallerinden gayet memnun olduklarını söyleyen köylüler “Biz sinirimiz bozulmasın diye televizyon bile izlemiyoruz, internet zaten yok ama işte yol açık olunca mecbur gelen gidenden ülkenin durumu ile ilgili bi şeyler öğreniyosun. Senede 2 ay kafa dinleme şansımız var ona da kimse kusura bakmasın el sürdürmeyiz. Aklınız varsa bırakın siz de o kazmayı küreği gelin bizim köyde mahsur kalın” diyerek Karayolları ekiplerinin de aklını çelmeye çalıştılar. Köyün en yaşlılarından olduğnu belirten İsmihan Güzelcek adlı vatandaş ise, her sene her sene aynı şeyin yaşandığına dikkat çekerek "Bir kere de köylüye soran olmadı. 'Dayı açalım mı yolu, yoksa böyle iyi misiniz?' diyen yok." ifadelerine yer verdi. 94 yaşında olduğunu belirten tecrübeli köylü, bu yaşta bu kadar dinç ve sağlıklı olmasını ise her yıl sınırlı bir süre için de olsa Türkiye gündeminden uzak kalmaya borçlu olduğunu iddia etti.  "Bakmayın siz, eğer şöyle tam randımanlı 6-8 ay kış olsa eski zamanlardaki gibi, bugün daha sağlıklı olurdum ama işte, nereye kadar kaçabilirsin? Allah'ın dağında bile buluyorlar bizi' diyen Güzelcek, "İsmet Paşa iyiydi, o açmıyodu yolu hiç. Menderes geldi bak hep onun işleri bunlar kar kürümeler falan" sözleriyle de hükümeti eleştirdi.  Köylülerin açıklamalarına karşın kendilerinin de emir kulu olduğunu ve amirlerinden aldıkları talimatı yerine getirmek durumunda bulunduklarnı söyleyen Karayolları ekipleri ise geri adım atmaya yanaşmıyor. Haber yayına hazırlandığı sırada muhtar Ahmet Ehrazoğlu ile "Bırakın bizi yolu açalım, söz kimsenin size haber getirmesine izin vermeyiz. Zaten mecbur olmadıkça kim gelir buraya?" şeklinde pazarlık eden ekiplerin henüz bir gelişme sağlayamadıkları da son olarak gelen bilgiler arasında.