Baklava, Kemençe, Karagöz-Hacivat Derken Yanlışlıkla "Ermeni Soykırımı"na da Sahip Çıkan Yunanistan, Amerika'da Lobi Faaliyetlerine Başladı Bugüne değin kemençe, Karagöz-Hacivat gibi Türk kültürüne ait olduğu düşünülen pek çok öğeyi sahiplenen, baklavayı "Geleneksel Yunan Tatlısı" adı altında İngiltere'de satan Yunanlılar, son olarak yanlışlıkla "Ermeni Soykırımı"nı da kendilerine mal edince, Ermeni Diasporası'na karşı Amerika'da lobi faaliyetlerine başladılar. Yunan parlementosunda dün gerçekleştirilen oturumda meclisteki bütün vekiller ortak bir tutum sergilerken, komşu ülkenin dünyaya verdiği mesaj son derece netti: "Ermenileri asıl biz öldürmedik!"
 
 
 
 
 
Bundan sonraki süreçte ilk iş olarak Amerika'daki Ermeni lobisine karşı mücadeleye girişileceğinin altını çizen Yunan Dış İşleri Bakanı, "Artık bu meseleyi tarafsız tarihçilere bırakmanın zamanı geldi de geçiyor bile. UNESCO'dan mı nereden geliyorlarsa gelsinler, Türkiye de arşivlerini açsın biz de açalım. Bakalım kimin arşivinde Ermeni soykırımı ile ilgili tek bir belge bile yokmuş, her şey açıklığa kavuşsun. Hodri meydan!" şeklinde çağrıda bulundu. Zaten yapılacak araştırmalarda 1915'te Yunanistan'da doğru dürüst Ermeni dahi yaşamadığın ortaya çıkacağından emin olduğunu söyleyen Papandreu, "Yani 3-5 tane varsa bile onlar da eceliyle ölmüştür. Gerekiyorsa bunu da ispatlamaya hazırız" sözleriyle Ermeni lobisine meydan okudu.
 
 
 
Ermeni Soykırımı iddialarına karşı mücadeleye yeni başlamış olmalarına rağmen çabuk adapte olduklarını ve şimdiden Türkiye'den daha fazla mesafe katettiklerini iddia eden Papandreu, Amerika'daki Yunan büyükelçisini de bu sabah itibariyle ülkeye geri çağırdıklarını açıkladı. Büyükelçiyi tam olarak neden çağırdıkları konusunda şu an net bir şey söyleyemeyeceğini ifade eden Yunan Dışişleri Bakanı, şöyle devam etti: "Hele bir gelsin de ondan sonra düşünürüz. En kötü ihtimalle pratik yapmış oluruz yani. Şimdi olmasa bile nasılsa bir gün geri çağıracağız..."