Restleşmelerin Ardından Cenevre Görüşmelerine Katılacak Tek Ülke Kalan Andorra Şaşkın: ''Mesele neydi abi?'' Suriye'deki savaşı sona erdirmek için yapılacak barış görüşmeleri öncesi Rusya, Türkiye ve PYD arasında devam eden “davetiye” restleşmeleri kafaları karıştırdı. Karşılıklı yapılan açıklamalardan anlaşıldığı kadarıyla toplantılara katılması kimseyi rahatsız etmeyecek tek ülke haline gelen Andorra, konunun tam olarak ne olduğunu anlamak için araştırmalarını hızlandırdı. Cenevre görüşmelerine Andorra Hükümeti adına katılacak olan İçişleri Bakanı Thierry Pillard, konunun kendilerine zamanında bildirilmemiş olmasından duyduğu memnuniyetsizliği dile getirdi. Toplantının yapılacağı salonun girişinde ayağının tozuyla ‘’Cenevre yazınca ben de bakmadım ne davetiyesi diye... Sanat galerisi, çikolata şelalesi, en kötü bi’ şansölyenin kızının düğünüdür falan dedim ama acayip acayip şeyler anlattılar burada bana” açıklamasını yapan Pillard, Ortadoğu hakkında fikir sahibi olan bir iki gazetecinin kendisine eşlik etmesinin süper olabileceğinin altını çizdi… Hiç ummadığı bir anda kendisini Cenevre'de bulduğunu ifade eden Bakan Pillard, ilk intiba olarak Suriye’de birtakım tatsızlıklar yaşanmış olabileceğinden şüphelendiklerini itiraf etti. Toplantının yapılacağı salona gelmesinden itibaren cep telefonundan bazı haber kaynaklarını incelediğini ve konuya hakim olmak adına tanıdık bazı devlet başkanlarını aradığını kaydeden Pillard, şu ana dek net bir sonuca ulaşamadığını belirttiği konuşmasında şu sözlere yer verdi: “İş bize kadar geldiğine göre, var yani bir şeyler belli… Savaş falan deniyor ama… Bakıcaz artık.. Bi’ yüzleştirelim tarafları diycem ama ABD, Rusya, BM, Güvenlik Konseyi, Türkiye, Suriye, Suudi Arabistan, Katar, YPG, İslam ordusu derken bu iş pek kolay olacak gibi gözükmüyor. Yani Allah aşkına, biz el kadar ülkeyiz. Hangi vicdansız bu ihaleyi bize bıraktı. Şu saydığım isimlere bak, bunların hepsi bizi çiğ çiğ yer... ” Bölgedeki en önemli aktörlerden biri olan IŞİD hakkında az çok bir fikirlerinin olduğunu da ifade eden Pillard,  “Onları tanıyoruz ya, bize saldıracaklardı da, ülkeyi bulamadılar…” derken, PYD, HPG, YPJ, PTT ve JPEG gibi diğer bazı kısaltmalar için de biraz daha ezber yapması gerektiğinin altını çizdi.  Daha sonra toplantı gününe dek çalışmak için basın mensuplarından izin isteyen deneyimli bakan, “Şunun şurasında 3 gün kaldı. Belli olmaz, belki iyice konsantre olursak bi şekilde çözülür, du bakalım” şeklindeki sözlerinin ardından, Suriye'nin yerini bulmak üzere Google Earth'te incelemelere başladı.