Sırf Şehrin Adı Haberlerde Geçsin Diye Yozgat Meydanı'nda Toplanan Yozgatlılar, Beklenen İlgiyi Görmeyince Sessizce Evlerine Dağıldılar Ülke gündeminde bir türlü hakettikleri yeri alamayan Yozgatlıların, dün düzenledikleri gösterilerle dikkatleri kendi şehirlerine çekme çabaları bir kez daha hüsranla sonuçlandı. Facebook, twitter ve yozgatliyiz.biz'in forum sayfası üzerinden örgütlenerek Yozgat Meydanı'nda toplanan yaklaşık 100 kadar gösterici, ülke ve dünya gündemine dair akıllarına gelen her şeyi protesto etmelerine ve yer yer taşkınlık bile yapmalarına karşın, polis ve basından herhangi bir tepki alamamanın hayalkırıklığıyla olaysız dağıldılar. Kendilerini "Anadolu'nun sessiz gücü" olarak nitelendiren Yozgatlıların bir süredir internet üzerinde süren örgütlenmeleri, dün öğlen sularında nihayet sokaklara taştı. Şehrin ileri gelenlerinden Yozgat Lisesi Müdür Yardımcısı Mustafa Onar'ın önderliğinde toplanan kalabalık, ilk olarak alkışlar ve halaylar eşliğinde kendilerini kâle almayan ulusal medyayı ve emniyet güçlerini protesto etti. Mustafa Onar'ın Yozgat'ın tarihsel önemine, doğal güzelliklerine ve insanının sıcaklığına dair önemli detayları paylaştığı basın bildirisi yaklaşık 20 saniye sürerken, tekbirlerle biten açıklamanın ardından Yozgatlılar çav bella şarkısını söyleyerek eylemlerine devam ettiler. "Başörtüye uzanan eller kırılsın", "Türkiye laiktir, laik kalacak", "Esad şaşırma, sabrımızı taşırma" gibi sloganların ardından tekrar megafonun başına geçen Mustafa Onar, Yozgat Meydanı'nın tarihi günlerinden birini yaşadığını söyleyerek şöyle devam etti: "Burada her görüşten, her renkten, her ırktan dilden ve dinden tüm Yozgatlılar toplandık. Gerçi bu 2, zorlasanız en fazla 3 çeşit insan ediyor ama konumuz bu değil şimdi. Hepimiz burada Yozgat'ın yükselen modern Türkiye'de hakettiği yeri alması için gerekli mesajları verdiğimize inanıyoruz. Yakın coğrafyada yükselen bir güç haline gelen ülkemizin, yeni bir kana, yeni bir odağa, güçlü, köklü ve etkili bir lokomotife ihtiyacı var. 'Eee Yozgat mı yani o lokomotif?' derseniz, size tek cevabımız 'Evet, beğenemediniz mi?' olur. Bunu da herkes duysun, bilsin..." Yozgat'ın altyapısıyla, sanayisiyle, kültür ve sanat etkinlikleriyle, önemli jeostratejik konumuyla ve enfes testi kebabıyla komşu ülkelerin hemen hepsinin imrenerek baktığı bir il olduğunu da belirten Onar, kendi aralarında gülüşen bazı göstericilere tebeşir fırlatmak için bir süre konuşmasına ara verdi. Şehre daha önce bir şekilde yolu düşmüş 3-4 tane yabancı misafirden alıntılarla konuşmasına devam eden Onar, "Onların sözlerini aynen aktarıyorum; 'Çog guzzelmis', 'Bus terminal? Bus terminal here?', 'No no 200 dolar, 3 kişi olmaz no!', 'How can I go to Sultanahmet?...Opss! Really?'; bunların hepsi belediye kayıtlarında aynen var, isteyen gidip bakabilir. Gördüğünüz gibi, bakmasını bilen gözlere neler düşündürüyor, neler çağrıştırıyor bu şehir. Artık bunlar da görülsün, konuşulsun..." derken, illa da halk oyunu, hamurişi, kete, tandır ekmeği denirse şehirde onların da tillahının mevcut olduğunun altını çizdi. Onar'ın konuşmasının ardından meydanda kalan 10-15 kişilik kalabalık, sloganlarla hükümeti, muhalefeti, cumhurbaşkanını, Mehmet Ali Aydınlar, Yıldırım Demirören ve Ankaragücü Teknik Direktörü Ziya Doğan'ı istifaya davet etti. Terör olaylarından, Nato'nun Libya'ya mudahalesine ve yaz saati uygulamasına kadar geniş yelpazede süren protestolar zaman zaman dünya meselelerini de kapsarken, son çare olarak kendi aralarında taşlı sopa kavga eden grup yerel basının tamamını oluşturan 4 gazetecinin hafif yaralanmasının ardından sessizce evlerine dağıldılar.