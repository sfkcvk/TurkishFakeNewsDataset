Ankara'ya Yağan Kar Sonrası Instagram'a Erişim Kontrollü Olarak Sağlanıyor… Sabah saatlerinde aniden bastıran kar yağışı başkenti bir anda beyaz örtülerine bürürken, Instagram'ı da alarm durumuna geçirdi. #kar, #ilkkar, #ohakar #resmenkar, ve #instakar gibi etiketlerde aniden yığılmalar olurken, Instagram yönetimi şu an geçişleri kontrollü olarak sağlıyor. #Ankaradakar tamamen tıkalı, #Kartatiligelirmi yoğun akıcı… Ankara’da kar yağışının başladığı haberini California yerel saatiyle gecenin ortasında alan Instagram'ın şirket merkezinde acil durum ilan edildi. Yataklarından kalkarak ofise gelen Emergency Squad of Turkish Snow, Weddings and Cats (Türkiye Kar Yağışı, Düğün ve Kedi Acil Durum Ekibi) derhal bilgisayarları başına geçerek müdahaleye başladı. Ekip sorumlusu Jonathan Tunkbell her ne kadar erken davrandılarsa da şu ana dek paylaşılan kar fotoğraflarının küreme ve silme işlemlerinin 2 gün kadar sürebileceğini belirtti. Instagram yetkililerinin Ankara karıyla beraber endişelendikleri bir diğer husus da yağışın İstanbul’a sıçrayıp sıçramayacağı ihtimali oldu. Derhal Türkiye’deki meteoroloji servisleriyle temasa geçtiklerini kaydeden Ekip Sorumlusu Tunkbell “Valla Ankara bizim için bir staj aslında. Esas İstanbul’a ilk kar düşünce görün gümbürtüyü. Geçen sene ilk karda California itfaiyesinden destek aldık şu server’ları küremek için” sözleriyle kaygılarını dile getirdi. Ankara yağışı sayesinde eksiklerini görüp derhal tamamlamak istediklerini belirten Jonathan Tunkbell “Şimdi kontrollü olarak bazı hashtag’leri açtık bakalım. Gözümüz Ankara Valiliği’nde. Okulları tatil ederse komple Türkiye server’ını kapatıcaz. Yok öyle karın keyfini çocuklar çıkarırken, veliler gigabyte’larca fotoğraf yüklerken Jonathan burada server patlıcak mı diye nöbet tutsun…” sözleriyle gelişmeleri titizlikle izlediklerini dile getirdi. Son olarak Türkiye’deki kullanıcılara seslenen Tunkbell “Tamam, anladık. Bakın California’da bile çok net anlaşıldı olay. Birden yağdı. Tipi gibi yağdı evet. Oha ne biçim yağdı. Dünya üzerinde hiç öyle yağmamıştı. Kabul. Ama Allah aşkına yeter” yakarışıyla açıklamalarına son verdi.