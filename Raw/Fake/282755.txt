TÜBİTAK, Oruç Tutan Robot Geliştirdiğini Açıkladı... Bir süredir tam olarak ne iş yaptığı konusunda kamuoyunda soru işaretleri oluşan Türkiye Bilimsel ve Teknik Araştırmalar Kurumu (TÜBİTAK), uzun süren sessizliğini iddialı bir projeyle bozdu.  Ankara Ümitköy'de bulunan İleri Teknoloji Araştırma Merkezi (İLTAREN)'de bu öğlen saatlerinde düzenlenen basın toplantısıyla Oruç Tutan Robot, ORBOT-2'in ilk prototipini basına tanıtan TÜBİTAK Genel Müdürü Muzaffer Aydınlar, konuşmasına gece gündüz demeden çalışarak projeyi mübarek Ramazan Ayı'na yetiştiren ekibe teşekkür ederek başladı. Açılış konuşması ve Ankara Müftüsü'nün hayır duasının ardından törene ORBOT-2'nin tanıtımıyla devam edildi. 4 kişilik bir ekip tarafından sahneye taşınan robot, önüne konan çeşitli gıda ve içeceklerle test edilirken, yarım saatlik gergin bekleyiş sonunda ORBOT-2'nin gerçekten de hiçbir yiyeceğe tenezzül etmediği ve en ufak bir tepki bile vermediği görüldü.  Kameraların karşısında verilen bu ilk sınavın ardından oldukça rahatlamış ve gururlu görünen Genel Müdür Aydınlar, "Burada fazla vaktinizi almamak için süreyi kısa tutttuk ama bizim yaptığımız testlerde 48 saate kadar oruç tutabildiğini tespit ettik. Yani bilemiyoruz, teorik olarak daha da tutabilir aslında ama insan izlemekten sıkılıyo tabii bir noktadan sonra. 48 iyi gibi geldi, bıraktık..." deken, daha önce üretilen ORBOT-1 adlı ilk prototipe ise zorla su içirmeye çalıştıklarını ancak robotun bu girişime devrelerini yakıp kendini imha ederek yanıt verdiğini aktardı. Aydınlar, bir soru üzerine, diğer bütün TÜBİTAK AR-GE ürünlerinde olduğu gibi ORBOT-2'de de kıbleyi gösterme özelliğinin standart donanım olarak bulunduğunu belirtirken, projedeki bundan sonraki hedeflerini ise robota iftar da açtırabilmek olarak açıkladı.