Newsweek'in "En iyi ülkeler" Sıralamasında Üst Üste 2 Yıldır Sonuncu Olan Burkina Faso'da, Yönetim İstifa Etti Newsweek dergisinin her sene yayınladığı dünyanın en iyi ülkeleri sıralamasında, üst üste 2 yıldır sonunculuktan kurtulamayan Burkina Faso'nun Devlet Başkanı Blaise Compaore, dün sabah yaptığı basın toplantısı ile istifasını açıkladı. Ülkesini alt sıralardan kurtarmak için yaptıkları yatırımların karşılığını alamadıklarını üzülerek açıklayan Başkan Compaore, "Burkina Faso'nun bu noktada olmasının sorumluluğunu üstleniyorum. Kimseye kırgın değilim. Neticede bu bir bayrak yarışıdır" diyerek, kendisinden sonra görevi devralacak yeni yönetime başarılar diledi. 
 
Tepkiler karşısında dün sabah istifasını açıklayan Başkan Campoere "Bağımsızlığımızın 50. yılını kutladığımız bu senede tesisleşmeye öncelik verip büyük yatırımlar yaptık. Geleceğimizi teminat altına almak için altyapıda dev adımlar attık. Ama olmayınca da olmuyor. Koca ülke, bir sene içinde bir tane kategoride bile yukarı çıkmaz mı?" diyerek, yaşadığı hayalkırıklığını gözler önüne serdi. 
 
"Değerli Burkina Fasolular, kimse kimseyi kandırmasın lütfen. Newsweek diye bir derginin var olduğunu bile geçen yıl listelerine son sıradan girince öğrenmedik mi? Nasıl oldu da bir anda bu işi bu kadar ciddiye alır hale geldik? İlk kez uluslararası bir mecmuada ismimizi Amerika'yla Almanya'yla aynı listede görmek mi bizi bozdu? Neyin hırsı bu? Hayır, kendiniz havaya girdiğiniz gibi beni soktunuz. 20 küsür senedir dertsiz tasasız diktatörlük yaparken sırf siyasi ortam puanımız yükselsin diye demokrasiye geçtim, eğitimi puanımızı nasıl yükseltiriz, seneye ne yapsak sağlıkta Nijerya'yı geçeriz derdine düştüm....Neyse, olan oldu, girdik artık bir yola..." 
 
İstifa haberinin ardından olağanüstü genel kurulda başkanlığı almasına kesin gözüyle bakılan Djemba Mutombo ise önceki yönetime hizmetleri için teşekkür ederek, görevi devraldıklarında öncelikli hedeflerinin Burkina Faso'yu Newsweek'in düşme potasından çıkarmak olacağını ifade etti. 
 
Oturtmaya çalışacakları total ekonomik sistem için zamana ve sabıra ihtiyaç olduğunu belirten Mutombo, konuşmasını şu sözlerle tamamladı: "Matematiksel olarak şansımız devam ettiği sürece bu yarışta biz de varız. İlerleyen haftalarda kabilelerin de birbirine uyum sağlaması ile birlikte daha güçlü bir Burkina Faso izleyeceğmizi umuyorum. Zafer, yüce Burkina Faso devleti ve aziz Burkina Fasolular'ın olacaktır!"