Erdoğan'dan Bir Vaat de Rakip Adaylara: ''İnşallah seçilirsem 24 Haziran'dan sonra sizin mitingleri de televizyonlardan yayınlatacağız...''  24 Haziran seçimleri öncesi yaptığı konuşmalarda daha fazla özgürlük ve demokrasi vaat eden Cumhurbaşkanı Erdoğan, mitinglerinin televizyon kanallarında yayınlanmamasından şikayet eden muhalefet adaylarını da unutmadı.  Göreve seçilmesi halinde rakip adayların konuşmalarının da televizyondan yayınlanması konusunda gereken izinleri vereceğini belirten Erdoğan, "Oturur toplu halde hepsini birden izleriz. Açıkcası ben de merak ediyorum ne söylediklerini" derken, ülkedeki baskı ve sansür uygulamalarının bir an önce sonlanması için de 24 Haziran'ın oldukça kritik bir seçim olduğunda işaret etti.  26 ulusal, 98 yerel televizyon kanalından aynı anda canlı olarak yayınlanan konuşmasında Türkiye'nin daha fazla demokrasi ve fikir özgürlüğüne duyduğu ihtiyaca dikkat çeken Cumhurbaşkanı Erdoğan, "Maalesef şu an insanların seslerini çıkarmaya çekindiği adeta bir korku imparatorluğu yaratılmış durumda. Basın da bundan fazlasıyla nasibini alıyor. Bu böyle gitmez" sözleriyle hükümete sert eleştirilerde bulundu. Baskıdan ve sansürden en fazla nasibini almış bir isim olarak bu durumdan son derece rahatsız olduğunu belirten Erdoğan, "Orada mesela Muharrem İnce çıkıp bir şeyler söylüyor ve bir Cumhurbaşkanı olarak ben bundan haber alamıyorum. Belki çok önemli bir şey söylüyor, belki bana bir soru soruyor, bir laf çarpıyor ama ben duyamadığım için hiçbirine yanıt veremiyorum. Sonra sağda solda Erdoğan yanıt veremedi diye laf çıkıyor." diyerek mevcut durumun en büyük mağdurunun da yine kendisi olduğunu ifade etti.  24 Haziran'da Cumhurbaşkanı seçilmesi halinde başta Muharrem İnce olmak üzere tüm adayların seçim sürecinde yaptığı konuşmaların ve mitinglerin televizyonlardan yayınlanacağı konusunda teminat veren Erdoğan, son olarak şunları kaydetti "Gerçi benden farklı bir şey söylediklerini sanmıyorum. Büyük ihtimalle onlar da benim gibi demokrasi, hukuk, ekonomi falan gibi konularda ülkenin geldiği durumdan şikayet edip bunu düzelteceklerini söylüyorlardır. Başka ne diyecekler? Neticede ülkenin sorunları belli ama olsun. Yine de bir dinlemek lazım tabii...."