Üniversite Sınavındaki 3. Senesinde Eğirdir Dağ Komando Okulu’nu Kazandığını Öğrenen Alper Enverli’de (20) Buruk Sevinç Lise son sınıftan itibaren girdiği iki LYS’de herhangi bir okula yerleştirilememesinin ardından bu yılki sonuçları heyecanla bekleyen Alper Enverli (20) mutlu sona nihayet ulaştı. Yerleştirme sonuçlarını dün akşam saatlerinde Ayvalık’taki yazlıklarında öğrenen Enverli, bir yandan yoğun çalışmayla geçen senelerin ardından Eğirdir Dağ Komando Okulu’nu kazanmanın haklı gururunu yaşarken bir yandan da evini bırakarak farklı bir şehire gidecek olmanın burukluğunu hissettiğini söyledi. Durumu metanetle karşılayan Enverli ailesi ise henüz Alper’e bazı şeyleri tam olarak açıklayamadıklarını belirtiyor. Yaklaşık 1,5 milyon öğrencinin girdiği LYS’de yerleştirme sonuçlarının açıklanmasıyla beraber yurt çapında kimi yerde hüzün kimi yerde sevinç yaşanırken en farklı haberlerden biri Ayvalık’tan geldi. Sınavlara girişinin 3.senesinde, TS-1 puan türüne göre 1.439.883’üncü olarak son %1’lik dilimde yer alma başarısını gösteren Alper Enverli, Eğirdir Dağ Komando Okulu’na yerleşmeye hak kazandı. Konuya ilişkin olarak “Kazandığım okulu duyan insanların hemen hepsinin gözleri doldu valla, sanki bir daha görüşemeyecekmişiz gibi böyle bi sımsıkı sarılmalar, bir an evvel bitirip gelmemi söyleyenler… Çok duygulandım gerçekten, kazanmak böyle bir şeymiş demek ki” diyerek sözlerine başlayan Enverli, öncelikle bu sonuçta emeği geçen herkese teşekkür etti. Şu ana kadar öğrendiği kadarıyla kazandığı okulun birçok farklı imkan sağladığını kaydeden başarılı öğrenci, “En güzel yanlarından birisi de kışı kampüste geçirip, yazın staj için okulun öğrenciyi bizzat kendisi götürmesi. Mayıs gibi helikoptere atlar gidersin artık şansına göre bir yerlere dediler, inşallah öğrendiklerimi, yabancı dilimi de kullanabileceğim bir yere giderim. Yani tam Erasmus gibi değil de, daha önce Afganistan’a gidenler olmuş, Somali’ye gidenler olmuş, ona benzer bir takım uygulamaları var” sözleriyle ilk hedefinin kendini geliştirmek olduğunu belirtti. “Okulu kazandığımı öğrenince hemen tabi oralarda kalabileceğim evi olan akraba var mı diye araştırdık ama evci çıkarmıyolarmış zaten... O iyi oldu valla, şimdi akraba yanında da zor yani. Koğuş dedikleri bir tür yurt sistemi var anladığım kadarıyla. Ben tabi hemen ‘umarım kızlarınkine yakındır’ dedim geçen gün, gülüşmeler oldu. Belli ki sürprizler bekliyor beni bu konuda” diyen Enverli, öğrencilik döneminin hayli güzel geçeceğini şimdiden görebildiğini belirtti. Öğrencilere 15 aylık bir süre boyunca 27 lira tutarında maaş bağlanması ve 3 öğün yemek gibi imkanları son derece olumlu bulduğunu belirten umutlu genç, ulaşabildiği mezunlardan da bir takım bilgiler aldığını şu sözlerle kaydetti: “Burdan mezun bi abiyle tanıştım, ‘devreciliği bitirdik biz’ dedi. Ama kaç ortalamayla bitirdi, devreci olunca iş imkanları nasıl oldu onları tam bilemiyorum. Bi fotoğraf gösterdi mesela, çocuklar bira şişesiyle T.C. yazmışlar. Gerçi bazı arkadaşlar uçaksavar mermisi olduğunu iddia etti ama sanmam ya. Gene bir videoda da baktım hepsi ‘Aç aç’ diye bağırıyor, bütün masalarda kolalar olsun, fantalar olsun, çekirdekler falan şahane ortam var… O da bahar şenlikleriydi sanırım… Valla biraz da çılgın bir yer yani, bilmiyorum artık...” Tüm bu sevinç dalgası içerisinde ailesinden ve evinden ayrılacak olmanın burukluğunu da yaşadığını belirten Enverli, “Babamın bi arkadaşı, Osman uzman varmış orada... Sanırım araştırma görevlisi demek istediler.. İşte o abi de bana yardımcı olacak, çok gurbet sıkıntısı yaşamıcam inşallah” derken, aile fertleri henüz Alper’e her şeyi bütün açıklığıyla anlatmadıklarını, senelerdir öylece evde yatan oğulları için belki de en hayırlısının gidip kendisinin görmesi olduğunu söyledi. Son olarak “Ne ya, neyi anlatmadınız? Mezun olunca işim mi hazırmış? Eniştem mi diyo?” diyen Enverli, çevresindekiler tarafından el ve ayaklarından tutularak havaya fırlatılmasının ardından İstiklal Marşı eşliğinde otogara götürüldü.