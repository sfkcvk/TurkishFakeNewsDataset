12 Şubat'ın Tatil Olmayacağını İma Eden İstanbul Valisi, Unfollow Tehditlerine Aldırmıyor... Kış aylarında ilk ve orta dereceli okulların tatil olduğunu ilan ettiği twitter hesabıyla binlerce takipçi kazanan İstanbul Valiliği'nin, 12 Şubat Perşembe günü eğitime ara vermemesi eleştiri konusu oldu. Valiliğin hesabını sırf tatil haberi için takip eden kullanıcılar böyle giderse geceye doğru geniş katılımlı bir ‘Unfollow’ kampanyasının yolda olduğunu belirtirken; İstanbul Valisi Vasip Şahin ise tüm bu tehditlere rağmen geri adım atmamakta kararlı: “Gerekirse yeniden takipçi kasılır nedir yani?” Kendisinden tatil bekleyen İstanbullular'a bir açıklama yapmak adına mikrofonların karşısına geçen Vali Şahin, bir valinin tek işinin kar yağınca okulları tatil etmek olmadığının altını çizdi. Buna karşın sırf okul tatil edilecek diye kendilerini twitter'da takip eden binlerce kişiye teşekkür eden Vasip Şahin, ''Halkımız sağolsun bizlere ilgi gösterdiler, fav'larla rt'lerle sevgilerini ilettiler ancak kimse de kusura bakmasın. Sırf bikaç bin takipçi gidecek diye okulları tatil etmemiz mümkün değil'' diyerek, baskılara ve linç kampanyalarına boyun eğmeyeceğinin altını çizdi. Konuşması esnasında zaman zaman valilik hesabına atılan çirkin mention'ları göstererek bazı twitter hesaplarını da deşifre eden Vali Şahin, şöyle devam etti: “Bakın 14 yaşında bir evladımız, Başkonsoloslara AFAD brifingi verdiğimizi ifade ettiğim bir tweet''in altına ne yazmış: 'Dayı, bırak şimdi konsolosu dayı. 11'e kadar tatil haberi gelmezse basıyorum SPAM'i '... GamzeTheLilith adlı başka bir yavrumuz, bu kez 16 yaşında, 'bütün Kadıköy Anadoluyu organize ettim, tek işaretimle 2000 kişi unfollow. ona göre ayağını denq al' yazmış. Bunlar daha en terbiyelileri... Üzülerek ifade ediyorum ki geçen sefer daha ortada tek bir kar tanesi bile yokken verdiğim tatil hemen unutularak, organize bir takım hareketlerle şahsım ve kurumum yıpratılmaya çalışılıyor. Bu süreçte beni yalnız bırakmayan 372 Bin'den fazla takipçime vefanın sadece bir semt adı olmadığını gösterdikleri için bir kez daha teşekkür ediyorum. Ayrıca, hakkaniyet adına bir sonraki tatili sadece bu değerli insanları kapsayacak şekilde vermenin çalışmalarını başlattığımızı da buradan müjdelemek istiyorum…” Unfollow tehditleri karşısında asla geri adım atmayacağını ve görevinin başında olduğunu bir kez daha yineleyen başarılı Vali, herkesin dilediği zaman kendisini takibi bırakmakta özgür olduğunu da sözlerine ekledi. Şahin son olarak, ''Valla ben eğer bu makamı birkaç bin takipçi için işgal etseydim, en başta çıkar açık açık 'takip edeni, takip ederim' derdim. Mülki amirler olarak kendi aramızda #ÇılgınValilerTakipleşiyor hashtag'imiz var. Efendime söyliyim #GovernorsFollowEachOther, #GovernorsTheBest var. Bu son ikisi dünyada tt olan şeyler yani. Sırf şuraya dalsam ben günde 10.000 takipçi kazanırım zaten. Kimsenin tatil için follow'unda muhtaç değiliz çok şükür" derken, iddiasını ispatlamak adına ''Arkadaşlar, beni gerçekten ben olduğum için takip edenler fav'lasın' şeklindeki bir tweet'i de canlı yayında post etti. Haber yayına hazırlandığı sırada 16 fav, 2 rt alan tweet'le ilgili son gelişmeleri saat saat aktarmaya devam edeceğiz.