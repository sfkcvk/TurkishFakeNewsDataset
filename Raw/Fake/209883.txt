1 Mayıs'ı, 3'ü Ağır 22 Yaralıyla Atlatan İstanbul Valiliği, Kimsenin Taksim'de Çukura Düşmemiş Olmasının Haklı Gururunu Yaşıyor Günlerdir Türkiye’nin gündemine oturan Taksim’de 1 Mayıs tartışmalarının ardından bugün gerçekleşen eylemlerin sona ermesiyle beraber İstanbul Valiliği gurur tablosunu açıkladı. Emniyet güçlerinin yoğun çabaları sayesinde İstanbul’da hiç kimsenin çukura düşmediğini belirten Vali Hüseyin Avni Mutlu, yaralanan vatandaşlara da “Tabii insanın yakın mesafeden kafasına gaz bombası atılması da kötü birşey ama inşaat alanındaki paslı çiviler inanın çok daha tehlikeli. Kafatası kırılır-iyileşir önemli değil. Ama tetanoz öyle mi? Çağımızın vebası...” sözleriyle geçmiş olsun diledi. İstanbul’daki 1 Mayıs gösterilerinin bitmesinin ardından gazetecilerin karşısına geçen Vali Hüseyin Avni Mutlu, öncelikle tüm Türkiye’nin gözleri Taksim’e çevrilmişken tek bir çukura düşme vakasının dahi yaşanmadığına değinerek İstanbul Valiliği’nin ve Emniyet güçlerinin bu zorlu sınavdan alnının akıyla çıktığını belirtti. 3’ü ağır 22 yaralanma vakasının tamamen 1 Mayıs’ın doğasına uygun koşullarda oluşturulduğunun altını çizen Mutlu, “Polis müdahalesi nedeniyle yaralanmak bugün dünyanın her yerinde oluyor. En çağdaş şehirlerde bile yaşanabilen şeyler. O yüzden bizim esas endişemiz hep bu inşaatla ilgiliydi. Bir düşen olur, Allah muhafaza çivi vardır basan olur, şantiye koşulları neticede. Otur dünyaya anlat ondan sonra. Bölgesinin lideri Türkiye’de, olimpiyatlara aday İstanbul’da olacak iş değil. Neyse ki çok şükür korkulan olmadı” dedi. Gün boyunca İstanbul'un çeşitli sokaklarda polisle çatışan eylemcilere de seslenen Mutlu, “Taksim’e girseniz olacak olanı ben size söyliyim. Akşam televizyonu bir açacaksın Yunanlı eylemci polisle çatışmış, efendime söyliyim İtalyanlar panzer devirmiş… Türkler naapmış? Çukura düşmüş. Adama gülerler. Sizi de kimseye mahcup etmedik işte. Marjinal grupsa da kendi öz marjinal grubumuzdur dedik, bağrımıza bastık. Meydandaki inşaat çukurlarına düşüp yaralansanız bu kadar havalı olur muydu?” derken, en azından bir teşekkür beklediklerini ileterek basın toplantısına son verdi.