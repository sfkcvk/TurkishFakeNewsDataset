Facebook ve WhatsApp Grup Adminlerine Resmi Nikah Yetkisi Veren Yasa Tasarısı Meclis Gündeminde... Müftülere resmi nikah yetkisi veren düzenlemenin yasalaşmasının ardından tartışmalar sürerken, AK Parti'den yeni bir hamle daha geldi. Facebook sayfa ve grup adminlerine resmi nikah yetkisi veren yasa tasarısı bu akşam saatlerinde meclise gelirken, tasarının WhatsApp grup adminlerini de kapsayacağı ifade edildi.  Tasarıyı gündeme getiren AK Parti Manisa Milletvekili Oğuz Kayasılar, değişen teknoloji ve iletişim şekilleriyle birlikte vatandaşların en fazla vakit geçirdiği yerler olan sosyal medya mecralarında yönetici konumunda bulunan kişilerin de resmi yetkilerle donatılmasında bir sakınca olmadığını belirterek şöyle devam etti: "Bana kalırsa bu konuda geç bile kalındı. Ortalama bir vatandaşımız bugün dahil olduğu sosyal medya gruplarının adminleriyle belediye başkanlarından, muhtarlaradan ya da müftülerden çok daha fazla muhatap oluyor. Doğal olarak da bu kişilere karşı daha büyük bir saygı ve güven ilişkisi geliştiriyor. Bir şikayeti olduğunda 'Admin şunu şöyle yapma' diyerek daha hızlı bir şekilde taleplerini dile getirebiliyor. O zaman bizim de devlet olarak bu şahıslara belli yetki ve sorumlulukları vermemizde bir sakınca görülmemeli. Gönülleri aynı sayfa altında birleşmiş iki kişinin nikahını o sayfanın admininin kıymasından daha doğal bir şey olamaz. Bundan da kimsenin rahatsız olmaması lazım..." Kayasılar, uygulamanın suistimal edilmemesi için adminlerine nikah yetkisi verilecek sayfa ve gruplarda en az 2 yıl önce kurulmuş olma ve 5000 ya da daha fazla üyeye sahip olma gibi şartların aranacağını da belirtirken, WhatsApp grupları için bu şartların 1 yıl ve 50 üye olarak belirlendiğini de sözlerine ekledi. AK Parti'nin önerisine destek vereceklerini açıklayan CHP grubu ise bu yetkinin daha da genişletilmesi gerektiği görüşünde. "Madem vatadandaşların muhatap olduğu yetkililere göre belirleniyor o iş, İstanbul'daki Metrobüs başta olmak üzere toplu taşıma araçlarının şoförlerine de bu yetkiyi vermemiz lazım" diyen CHP Grup Başkanvekili Özgür Özel, bu doğrultuda bir yasa tasarısını önümüzdeki hafta içinde meclis gündemine getireceklerin de müjdesini verdi.