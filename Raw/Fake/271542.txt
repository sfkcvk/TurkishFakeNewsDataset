Çocuklar Duymasın'daki Adam Hükümet ve Gündemle İlgili Birtakım Şeyler Söyledi Dün akşam uydu kumandasına yanlışlıkla oturulunca çıkan, 450'nci sıradan sonra gelen bir televizyon kanalına konuk olan Çocuklar Duymasın'daki adam, büyük ihtimalle gündeme, hükümete ve Cumhurbaşkanı'na dair birtakım şeyler söyledi. İlk olarak bir kanalda veya başka bir yerde bir sanatçı olarak yaşadığı korkuları dile getiren, daha sonra Cumhurbaşkanı'na olan sevgisini ilan eden kır saçlı adam, dün yine bazı konuların altını çizerken, çok konuşulmasını beklediği bazı sözlere imza attı. Son günlerde bazı yazılı ve görsel medya kuruluşlarında çeşitli açıklamalar yaptığı gözlenen hafif uzun boylu oyuncu, dün yine ekranlardaydı. Başbakan, Cumhurbaşkanı, ülkenin gündemi ve daha başka bir iki konu hakkında da bir şeyler söyleyen deneyimli aktör, ''Yani şimdi hükümetten korkuyoruz, sanatçılar olarak sindirildik'' derken, lafının yanlış anlaşılmaması gerektiğini ve cumhurbaşkanı ile başbakanı çok sevdiğini sözlerine ekledi. Konuşması sırasında zaman zaman "Babababa" diyen yarı ünlü oyuncu, özellikle hükümetle ilgili konuştuğu bölümlerde Bayan Personel Müdürü'ne yönelik eleştirilerini dile getirererek açıklamalarını sürdürdü. Gündemle ilgili saptamalarını taşfırın ekmeğine ilişkin değerlendirmeleriyle süsleyen aktörün yer yer dudaklarını bükerek konuşması dikkatleri çekerken, neden gündeme ilişkin konuşmayı istediği program boyunca bir türlü netleşmeyerek gizemini korudu. Daha önce yaptığı 'Korkuyoruz' şeklindeki açıklamaların spiker tarafından yarım ağızla sorulmasına dayanamayarak sözlerine açıklık getiren Çocuklar Duymasın'ın 8 mimikli oyuncusu, "Yani Cumhurbaşkanı'ndan korkuyoruz tabii ama bu olumlu anlamda bi korku. İnsan sevdiği şeyden korkar çünkü" derken, hızını alamayarak Ahmet Davutoğlu'ndan bahsetmeyi de ihmal etmedi. "Aynı şekilde Sayın Davutoğlu da çok sevimli. Ama bunu da kötü anlamda söylemiyorum. Yani bu sözlerimden kendisinden korkmadığım anlamı da çıkmasın, elbette ki ondan da kork..." dediği sırada bir süre duraklayan işsiz oyuncu, söylediklerini bir yere bağlayamadığını ancak zaman verilirse bağlayabileceğini ifade etti. Son olarak sorulmamasına rağmen dünya gündemine dair de bir şeyler söylemek isteyen yeni proje arayışındaki isim, kendisini konuk eden program sunucusunun sonlara doğru sıkılıp "Abi boşver şimdi sen bunları da Çaycı Hüseyin napıyor ya? Onun yanında garip de bi adam vardı, O'nun da hiç sesi soluğu çıkmıyor?" diye sorması üzerine ise 'Mutfak' diyerek programı terk etti. Her türlü yeni film, dizi tekliflerine açık olduğu bilinen oyuncunun bir süre sonra programa dönerek özür dilediği ise gelen haberler arasında...