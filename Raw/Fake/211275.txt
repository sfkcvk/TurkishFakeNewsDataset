Erken Rezervasyonla Alanya'daki 5 Yıldızlı Otele Ulaşan İlk Kafile, Otelin Kaba İnşaatını Bitirmek Üzere Alanya’daki 5 yıldızlı Çıracılar Tetanosium Resort Hotel’in çok avantajlı erken rezervasyon fırsatından yararlanarak geçtiğimiz hafta bölgeye ulaşan ilk yerli turist kafilesi, tesisin kaba inşaatında sona yaklaştı. Otel yönetimi tarafından yapılan açıklamada, sezon tam açılmadan önce en azından havuzun bitirilmesi için hummalı bir faaliyetin sürdüğü belirtilirken, 24 kişilik grubun önemli bir kısmının durumu inşaat konseptli yeni bir tür tatil anlayışı olarak yorumladığı, geri kalanların da erken rezervasyon fırsatı olarak günlük 45 TL yevmiye verilmesinden hayli memnun oldukları, bu yüzden müşterilerle herhangi bir sorun yaşanmadığı kaydedildi. Basın mensuplarını şantiye alanında toplayarak yapımı devam eden tesisi gezdiren Çıracılar Tetanosium Resort Hotel Genel Müdürü Bahri Önez, sözlerine "işçi-müşteri el ele" anlayışıyla dünyada bir ilki gerçekleştirmekten duydukları mutluluğu ifade ederek başladı. Ocak başında tesisi anahtar teslim olarak bitirmesi gereken müteahhit firmanın daha kaba inşaatı bile bitiremeden iflas etmesi nedeniyle böyle bir çözüme yöneldiklerini söyleyen Önez, şöyle devam etti: “Tesis bitmeden önce odaların bir kısmını erken rezervasyonda sattığımız için bir sıkıntı oldu tabii orada. Kolaya kaçıp rezervasyonları iptal de edebilirdik ama biz onu tercih etmedik. Buyursunlar gelsinler, olduğu kadar ağırlarız, tesisi de onlarla birlikte tamamlarız diye düşündük. Daha en baştan havalimanına kamyonları yollayıp “sen gel, sen gel” diye müşterilerimizi dampere topladığımız için onlar da bunu bir nevi animasyon olarak düşünüp hemen ırgat havasına girdiler sağolsunlar. Burada tabii bizim firma olarak dürüstlüğümüzün de önemli bir payı var. Şu ana kadar erken rezervasyon fırsatında ne vaadettiysek gelen müşterilerimize de onu aynen sunduk. Doğayla baş başa dedik, el değmemiş tesis dedik, ne söz verdiysek yaptık. Bundan daha el değmemiş tesis bulsunlar, o gün turizmciliği bırakırım ben...” Genel Müdür Bahri Önez, konuşmasının ardından öğle paydosuna çıkan turistlerle görüşebilmeleri için basın mensuplarını işçi barakalarına götürdü. Bir sıkıntı çıkmazsa tesisi en geç Haziran’ın 2. haftası gibi yetiştireceklerini ifade eden turistlerden bazılarının görüşleri ise şöyle: Bu fiyata bence kaçırılmayacak bir fırsattı. Biz eşimle, sahilde denize sıfır kalıyoruz resmen. Hatta geçen gel-git oldu, sabah bizim hanımı yatağıyla birlikte 150 metre kadar açıkta zor yakaladım. Böyle bir deneyimi hiçbir otelde, tatil köyünde yaşamamıştık.  Animasyon ekibi gerçekten harika! Dün sabahtan duvar örme etkinliği vardı, ben bugüne dek hiç katılmamıştım... Bakalım öğleden sonra düzenlenecek sıva vurmada neler olacak? Allahım o kıyafetleri falan görseniz, gerçekten inşaat işçisi zannedersiniz o ekibi  Yemekler beklentimizin üstünde çıktı. Sabah kahvaltısı açık büfe. bBaya baya açık, 3.katta betona gazetelerin üstüne seriyorlar. Öğlenleri de fiks karpuz-peynir menüsü çıkıyor. O da sanıyorum diyet yapan bayanlara özel düşünülmüş… Kusursuz  Zaten her tatilde koştur koştur yine yoruluyorduk, burada hiç değilse kenara 3 kuruş para atıyoruz. İnşaat bitmezse seneye de gelirim...  Bir tek o çocuk havuzundan şikayetçiyiz. O su neden gri? Neden balçık gibi? Neden dün oraya giren 2 çocuğun ayakları beton tuttu?   Ben gelmeden önce iskeleden atlarım diye çok heveslenmiştim ama iskele şu an 8.kat civarında. Sadece ona üzüldüm biraz. Yemek paydosunun bittiğini haber veren zilin çalmasıyla birlikte turistler işlerinin başına geri dönerlerken, Önez ve beraberindeki gazeteciler de yüzme havuzu inşaatının devam ettiği alana doğru yönelildiler.  Şu an otel olarak en önemli eksikliklerinin havuz olduğunu, bu eksiğin tamamlanabilmesi için de mevcut müşterilerine bedava 1 hafta daha konaklama teklif etmeyi planladıklarını söyleyen Önez, 7.kattaki ustabaşından gelen “Bahri beeey, turistin biri kendini tuğla çektiğimiz makaraya bağladı, atlıcam diyo!” çağrısı üzerine geziyi planlanlandan erken bitirmek zorunda kaldı. Önez, inşaata doğru hızlı adımlarla yönelirken son olarak şunları kaydetti: “Bak tuğla makarası diyor hala. 50 defa söyledim Bungee Jumping o yahu… Neyse arkadaşlar ben izninizle gidip bi baret takayım şu gerizekalıya...”