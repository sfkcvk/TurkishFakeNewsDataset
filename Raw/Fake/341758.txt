UBER'in Yasaklanmasıyla Rahatlayan Taksicilerden Samimi İtiraf: ''Bir an adam olmak zorunda kalacağız diye endişelendik...'' Karayolu Taşıma Yönetmeliği'nde yapılan değişiklikle UBER ve benzeri uygulamalar üzerinden yolcu taşıyanlara uygulanan yaptırımlar da ağırlaştırılırken, değişiklik bir süredir rekabet nedeniyle zorla adam olma endişesi yaşayan taksiciler tarafından memnuniyetle karşılandı. Konuyla ilgili olarak bir basın açıklaması yapan İstanbul Taksiciler Odası Başkanı İsmail Alaban, UBER ve benzeri uygulamalara karşı verdikleri mücadelede yanlarında olan hükümete teşekkür etti. Taksiciler odası olarak aylardır sektörde rekabetin getireceği zararlara dikkat çekmeye çalıştıklarını belirten Alaban, ''Bu karar, benim taksici kardeşime artık müşteriye it gibi davranamayacak mıyım, kafama göre müşteri seçemeyecek miyim, hoşuma giden kadın müşteriye yavşayamayacak mıyım diye uykusuz geceler geçirtenlere kapak olsun'' sözleriyle kimsenin kendilerini adam etmeye gücünün yetmeyeceğini ifade etti.  Süreç boyunca zaman zaman umutsuzluğa düştükleri anlar olduğunu ancak asla mücadeleden vazgeçmediklerini söyleyen Alaban, açıklamalarına şöyle devam etti:  ''Bazı kardeşlerim bana gelip, acaba biz de bu UBER'ciler gibi düzgün arabalar mı kullansak, konuşmamıza, giyim kuşamımıza falan dikkat mi etsek sayın başkanım diye inançlarını yitirmeye başladıklarını gösteren sorular soruyorlardı. Hatta isim verip de kimseyi rencide etmek istemiyorum ama mesafe seçmekten vazgeçenler, akşam trafiğinde köprüye girmeyi kabul edenler dahi olduğunu biliyorum. Ben hep şunu söyledim. Hayır çocuklar, bizler değerlerimizden taviz vermeyeceğiz, hükümetin ve emniyet güçlerimizin bize verdiği destekle yol kesip araç kurşunlamaya ve müşterilerimize it gibi davanmaya devam edeceğiz. Önümüz seçim, o kanun illa ki çıkacak. Yeter ki biz duruşumuzu bozmayalım...'' Alaban, erken seçim kararı alınmadan evvel kendisinin de biraz paniklediğini kabul ederken, ''Taksici arkadaşlarımız sakin olun, aynen devam edin diyorduk ama açıkcası biz de bir yandan düzgün hizmet verme noktasında arayışlara girmeye başlamıştık. Yurt dışından araç mı getirtsek, takım elbise falan mı giysek diye kendi aramızda tartıştığımız dahi oldu. Neyse ki seçimler öne alındı da işler bizim adam olmamız noktasına gelmeden mesele çözüldü'' sözleriyle samimi itiraflarda bulundu. Yönetim Kurulu'nun aldığı kararla, kanun değişikliğinin Resmi Gazete'de yayınlandığı 25 Mayıs 2018 tarihini Taksiciler Yeniden Diriliş Günü ilan ettiklerini de sözlerine ekleyen Alaban, maket bir uber aracını içindeki oyuncak yolcularla birlikte ateşe vererek kutlamaların da startını verdi.