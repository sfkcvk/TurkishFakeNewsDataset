Cumhurbaşkanı Erdoğan, Ekonomiye Müjde Üstüne Müjde Veren Basının Temsilcileriyle Bir Araya Geldi: ''Doğru mu ya bunlar? Kimden duydunuz?'' Neredeyse tüm kalemlerde alarm veren Türkiye ekonomisine her gün bir başka müjde veren basın kuruluşları bu akşam Cumhurbaşkanı'nın davetlisi olarak Beştepe'deydi. Sabah, Hürriyet, Milliyet, Akşam, Takvim, Yeni Şafak, ATV ve A Haber temsilcilerinin hazır bulunduğu davette ağırlıklı olarak ekonomideki son gelişmeler ele alınırken, Cumhurbaşkanı Erdoğan ''Beyler hanginizi açsam adeta bir bahar havası esiyor. Sürekli bir yerlerden Türkiye'ye balya balya para geliyor. Gerçek mi ya bunlar? Gerçekse çok iyi çünkü. Siz kimden duydunuz?'' sorularıyla gazetecilerden bilgi almaya çalıştı.   Beştepe'den bakıldığında bile ekonomideki durumun basından yansıdığı kadar parlak görünmediğini belirten Cumhurbaşkanı Erdoğan, ''Biz şu an daha ziyade ekonomik savaşta cepheyi sıklaştırma gibi bir noktada kendimizi görüyoruz. Döviz mi patlasın, enfasyon mu, faiz mi gibi bir takım seçenekler arasından daha az kötüsünü nasıl seçerizin derdindeyiz. Ancak size bakınca hiç de o kadar sıkıntı yapacak bir durum var gibi görünmüyor. Döviz normal seyrinde, üstüne bir de habire milyar dolarlar sıcak para akıyor ülkeye. Eğer durum hakkaten böyleyse muazzam yani. Boşuna vatandaşı da germeyelim, yastık altındaki dolarları falan da dursun orada'' ifadelerine yer verdi. Erdoğan ekonomiye müjdeli haber veren kaynakların kendileriyle de paylaşılmasını isteyerek şöyle devam etti:  ''Yanlış anlamayın, size inanmadığımdan değil kesinlikle ama insan yine de kendi kulaklarıyla duymadan emin olamıyor. Hem böylelikle bir yerlerden para gelecekse o süreçleri hızlandırma noktasında devreye girip devlet olarak imkanlarımızı da kullanma şansımız olur. Şu an 'Berat toparlayacak inşallah' dışında bir şey diyemiyoruz. O da biraz havada kalıyor. Berat benimle beraber sizden okuyor çünkü müjdeleri...'' Cumhurbaşkanı'nın açıklamalarının ardından toplantı salonunda derin bir sessizlik yaşanırken, Takvim Gazetesi Genel Yayın Yönetmeni 'Efendim biz sadece emekliye müjde veriyoruz. Onun dışındakilerden haberimiz yok. A Haber'deki arkadaşlar daha vakıflardır konuya' diyerek sessizliği bozan isim oldu. A Haber Ekonomi Direktörü ise, 'Sayın Başkanım, arkadaş sanırım yanlış hatırlıyor. Biz daha ziyade büyük oyun bozma olayına odaklanmış durumdayız. Pek müjde hatırlamıyorum ben ama Milliyet'te sanki bi şeyler okumuştum o konuyla ilgili'' sözleriyle topu Milliyet ekibine attı.  Haber yayına hazırlandığı sırada Beştepe'deki görüşme sürerken, ihalenin ekibe son katılan Hurriyet temsilcisine kalmak üzere olduğu da kulislere sızan bilgiler arasında.