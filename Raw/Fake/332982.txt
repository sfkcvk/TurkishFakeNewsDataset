Türkiye, Durup Durup Kimsede Para Yokken Black Friday Yapmayı Akıl Eden Piyasalara Tepkili: ''Lan 2 sene önce neredeydiniz?!'' ABD'de her yıl Şükran Günü'nden sonraki ilk cuma günü düzenlenen ve 'Black Friday' adı verilen dev indirim kampanyaları geleneği bu yıl ülkemizde de hayata geçirilmeye çalışılırken, kamuoyu zamanlama konusunda tepkili. Yurt dışında 1960'lı yıllardan beri sürdürülen geleneğin durup durup kimsede doğru dürüst paranın olmadığı 2017 yılında Türkiye'de yaygınlaştırılmasının en basit tabiriyle akıl tutulması olduğuna işaret eden vatandaşlar, "Bunca senedir aklınız nerdeydi?" sözleriyle piyasalara ateş püskürdü.  Konuyla ilgili olarak bir basın toplantısı düzenleyen Tüketiciler Derneği Genel Başkanı Erdem Uzuncalı, sadece geçen seneye kıyasla bile alım gücünün %30'a yakın düştüğüne dikkat çekerek "Her yerde bir ilanlar bir reklamlar falan, sanırsın Black Friday bu sene icat edildi. Neden şimdi? Maksadınız ne? Hayır o da yetmiyor gibi bir de ay sonuna denk getirmişler. Kredi kartı zaten patlamış, hesapta var 67 TL. İndirimin kralını yapsanız bana ne?" ifadelerine yer verdi. Uygulamanın, 2-3 sene önce yine iyi kötü indirim kovalanabilecek bir ortam olduğu zamanlarda değil de şimdi gündeme getirilmesinde kasıt aradıklarını belirten Uzuncalı, sert açıklamalarına şöyle devam etti: "Şunu zamanında yapsanız size Amerika'daki market yağmalama sahnelerinin alasını yaşatırdık. Gene çok para yoktu gerçi ama indirim görünce şuurumuzu yitirecek kadar limit vardı en azından kartta. Neyse hadi diyelim daha önce haberiniz yoktu, geç uyandınız mevzuya. İnsan bi etrafına bakar. Kimsede doğru dürüst para yok, olan da ekonomik kriz ha çıktı ha çıkacak diye Dolar mı alsam Altın mı alsam derdinde. Sabahtan beri bir alışveriş sitesindeki spor ayakabbıyla karşılıklı bakışıp duruyoruz. Allah için güzel indirim yapılmış şimdi. Elim kredi kartına bi gidiyor, sepete ekleye kadar geliyorum, sonra oğlum Erdem saçmalama diyip duruyorum ama sayfayı da kapatamıyorum. Belki fiyatı daha da iner, belki bi mucize olur da hesaba bir yerden para gelir diye öyle bekliyorum. Resmen kanser olucam lan sizin yüzünüzden. Bana bunu yapmaya ne hakkınız var?"