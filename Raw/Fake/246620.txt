Haymana Belediye'sini Kazanan Demokrat Parti, Sonuçlara İtiraz Etti... Geçtiğimiz pazar günü yapılan yerel seçimlerde Ankara Haymana Belediye Başkanlığı’nı kazanan Demokrat Parti’nin hukuk mücadelesi devam ediyor. Seçime sırf heyecan olsun diye biraz da arkadaşlarının gazıyla girdiğini açık yüreklilikle ifade eden çiçeği burnunda başkan Özdemir Turgut, “Kesin bir yanlışlık bi şey var. Ne alaka yani Demokrat Parti? Durduk yere başımıza iş aldık...” diyerek, işin peşini bırakmayacaklarını ve gerekirse konuyu Anayasa Mahkemesi’ne taşıyacaklarını vurguladı.  30 Mart’ta gerçekleştirilen yerel seçim ve ardından gelen çeşitli iddialar tüm Türkiye’yi sarsarken, Ankara’nın Haymana ilçesinde de karışıklık sürüyor. İlçede aldığı %44’lük oy oranıyla başkan seçilen Demokrat Partili Özdemir Turgut, yaşadığı ilk şokun ardından bugün düzenlediği basın toplantısına sitemle başladı. “Ya Allah aşkına en son 1950’de seçtiğiniz Demokrat Parti’yi pusulada nasıl buldunuz arkadaş siz? Şuraya bak iki kişiden biri bize oy atmış, merhum Adnan Menderes zamanında bile böyle oy vermediniz be” diyen Turgut, seçim başarısına ‘kesin bir pislik var’ görüşüyle yaklaştığını vurguladı. Haymana’da seçim gecesi yaşananlara da değinen Belediye Başkanı, “Gece 3 gibi elektrikler kesildi, hah dedim şimdi oldu bu iş, her şey rayına oturuyor. Sonra elektrik geldi, oha farkı daha da açmışım” sözleriyle işin arkasında bir takım başka şeylerin dönmüş olabileceğine dair şüphelerini dile getirdi. Haymana’da sandıkların başında ne Ak Parti’den, ne CHP’den kimsenin durmamasının dikkat çekici olduğunu kaydeden Özdemir Turgut, yoğun çabalarıyla kendisinden yaklaşık 100 kadar oyu geçersiz saydırmayı başaran Oy ve Ötesi gönüllülerineyse teşekkür etti. Kendi oy verdiği sandıktan da açık ara farkla birinci çıkmasının üzüntüsünü yaşadığını kaydeden yeni başkan, “Hiç olmazsa ben tatava yapmayıp, ikinci parti olan Ak Parti’ye basıp geçebilirmişim. Bir oy, bir oymuş gerçekten... Kabahatin bir kısmı da bende valla” sözleriyle özeleştiride bulundu. Şu ana dek ilçe seçim kurulu, il seçim kurulu ve YSK’ya itiraz başvurularında bulunduğunu belirten Özdemir Turgut, henüz olumlu bir sonuç alamadığını aktardı. Her yeniden sayımda oyunun biraz daha arttığını üzülerek ifade eden Turgut, son olarak tutanaklardaki hatanın giderilmesiyle iyiden iyiye farkı açtığını görüp yıkıldığını kaydetti. Bu aşamadan sonra konuyu tereddütsüz olarak Anayasa Mahkemesi’ne taşıyacaklarını da belirten çiçeği burnunda Başkan “İlk hazırlıklarımızı yaptık. Bakalım, Demokrat Parti’yi komple kapatmaları için de ayrıca bir dilekçe vericez. Zira Türkiye’de aynı bizim durumumuzda olan, Demokrat Parti’nin kazandığı 5-6 ilçe daha varmış. En iyisi kökten halletmek olacak işi. Olmadı, mazbatayı almadan bir şekilde Bala’ya falan sığınıcam artık” diyerek sözlerini noktaladı.