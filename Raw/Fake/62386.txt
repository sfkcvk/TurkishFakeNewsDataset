Haydarpaşa Yangınıyla İlgili İlk Bilirkişi Raporu Açıklandı: Tarihi Bina, Aynı Anda 6 Klip Çekimini Kaldıramamış Haydarpaşa Garı'nda geçtiğimiz pazar günü çıkan yangınla ilgili olarak kurulan bilirkişi heyeti, ilk çalışmalarının ardından hazırladığı raporu bu sabah yayınladı. Raporda, olay günü tarihi gar binasında aynı anda 6 ya da 7 klip birden çekildiğinin tespit edildiği belirtilirken, yangının da çok büyük ihtimalle aşırı klip çekimini kaldıramayan elektrik tesisatındaki bir kaçak nedeniyle çıkmış olabileceği iddiasına yer verildi. 
 
Görgü tanıklarının ifadesine de yer verilen raporda, yangının hemen öncesinde, Gar içinde ve civarında, Candan Erçetin, Kıraç, Teoman, Zeynep Dizdar ve Levent Yüksel gibi isimlerin üzerilerinde eski moda kıyafetlerle kimi garip, melankolik hareketler sergiledikleri belirtilirken, adı geçen bu sanatçılara, henüz kimsenin tanımadığı ancak tahta bavullarından ve trene aşırı hüzünlü bakışlarından klip çektikleri tahmin edilen bir ya da iki ünlü adayının daha eşlik etmiş olabileceği ihtimali üzerinde de duruluyor. 
 
"Bakın görüyorsunuz bu sigortalar hep kömür gibi olmuş. Sanatçı arkadaşlarımızı yıllardır uyarıyoruz ama maalesef sözlerimiz kulak arkası ediliyor. Kaç defa dedik, 'Bu gar yaşlı, bu gar köhne, elektrik tesisatı sizin kliplerin yükünü bir yere kadar çekebilir. Hepiniz birden buraya yüklenmeyin. Haydarpaşa Garı dışında da nostaljik klip çekmek mümkün, biraz yaratıcı olun' diye ama biz söyledik biz dinledik. Bir gün bunun olacağı belliydi. Resmen göz göre göre geldi felaket..."
 
Raporda adı geçen sanatçılardan konuyla ilgili olarak henüz bir açıklama gelmezken, Müzik Yapımcıları Derneği (MÜYAP), Haydarpaşa Garı eski haline kavuşana kadar tüm sanatçılara, klip çekimleri için yine Tuzla bölgesindeki tersaneleri kullanmaları yönünde çağrıda bulundu.