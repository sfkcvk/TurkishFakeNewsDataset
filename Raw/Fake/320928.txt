Suriye Hükümeti, ABD-Rusya Mücadelesinin Biraz da Başka Bir Yerde Sürmesi İçin Çağrıda Bulundu: ‘'Bizde bombalanacak sağlam bina kalmadı'' Bir süredir ülkenin çeşitli bölgeleri Rusya ve ABD tarafından bombalanan Suriye'de yönetim, iki ülke arasındaki gerginliğin biraz da başka bir ülkede devam etmesi için çağrıda bulundu. BM Güvenlik Konseyi'ndeki özel oturumda her iki devletin liderlerine seslenen Suriye'nin Birleşmiş Milletler Temsilcisi Bashar Jaafari “Bizde artık bombalanacak sağlam yer kalmadı. En azından yenilerini yapana kadar gidin biraz da başka yerde halledin aranızda ne varsa. ” sözleriyle serzenişte bulundu. Son olarak ABD'nin ülkedeki bir hava üssünü vurmasıyla birlikte elde kalan son 4 sağlam binanın da tahrip olduğunu belirtenn Bashar Jaafari, ABD ve Rusya’ya yüklendi. Jaafari, “Bakın dün geceden beri takip ediyorum, yok Trump konuşuyor, ona ordan Medvedev dayılanıyor, Putin laf çarpıyor. Belli ki bunların arasında ciddi bir sorun var. Hay hay. Gidin çözün arkadaşım sizi tutan mı var? Niye devamlı gelip gelip bizim topraklarımızı bombalıyorsunuz lan?” sözleriyle adeta isyan etti. İki ülke arasındaki problemi çözmede coğrafi açıdan Suriye’nin seçilmesinin jeopolitik olarak da ‘alenen gerzekçe’ olduğunu belirten Jaafari, “Birader bak ta tepede Bering Boğazı var, sizin iki ülkenin en yakın olduğu yer. Çok insan da yok orada. Doyasıya bombalayın işte” diyerek ABD ve Rusya’ya farklı bir öneri de sundu. Bering boğazı dışında belli bir ücret karşılığında iki ülkenin mücadelesine ev sahipliği yapabilecek, ekonomik sıkıntıdaki ülkeler olduğuna da dikkat çeken BM Suriye Temsilcisi, "Ne biliym şimdi burada kimse adına konuşmak istemem ama Nijer'e gidip deseniz ki al sana senede - atıyorum - 1 milyar dolar, sanmıyorum ki geri çevirsinler. Hatta rahat rahat savaşmanız için komple ülkeyi bile boşaltırlar. Hem onlar para kazanır hem de sizin sivil kayıp falan derdiniz olmaz." sözleriyle yapıcı çözüm önerileri getirmeye devam etti.  Jaafari'nin önerisi Nijer yönetimi tarafından da olumlu karşılanırken, haber yayına hazırlandığı sırada bir açıklama yayınlayan Devlet Başkanı Albey Mahamadou Issoufou, "Bizde o kadar bombalanacak bina falan yok ama peşin ödeme yapılırsa siz gelene kadar bir şeyler dikeriz" teklifini ABD ve Rusya'nın dikkatine sundu.