Yumurcak Tv Çalışanlarından Caillou ve Tavşan Arthur Paralel Yapı Operasyonu Kapsamında Sabah Saatlerinde Gözaltına Alındı Emniyet, Paralel Yapı’ya göz açtırmamaya devam ediyor. Ankara Cumhuriyet Başsavcılığı’nın talebiyle Cemaate yakın kanalların Digitürk’te yayından kaldırılmasının ardından, bu sabah da Yumurcak TV’ye operasyon düzenlendi. Kanalın yıldız isimlerinden Calliou ve Tavşan Arthur, taşhiye operasyonu kapsamında yaka paça gözaltına alındı. Kamuoyunda Fethullah Gülen cemaati olarak bilinen örgütün yönetim kadrosunda olduklarına yönelik iddia sebebiyle gözaltına alınan Tavşan Arthur ve Calliou, sabah saatlerinde Vatan Caddesi'ndeki bulunan Emniyet Müdürlüğü binasına getirildi. Emniyete girerken polislerin kolları arasında kısa açıklamalarda bulunan ikili; kendilerine ters kelepçe uygulanmasını protesto ederken, Tavşan Arthur Yumurcak TV'nin hiçbir koşulda susturulamayacağını da şu sözlerle haykırdı: "Bugün bize yapılan bu zulüm yarın Baby TV'ye, Cartoon Network'e de yapılacak. Bu hukuksuzluktur, özgür basına vurulan darbedir. Ben eminim ki çizgi film dünyası bu yaşananlara sessiz kalmayacaktır. Bugs Bunny'sinden Rogger Rabbit'ine Allahıma hamdolsun bütün tavşan arkadaşlar aradılar desteklerini belirttiler. Hepsine selamlarımı söylüyorum. Bu tavşanlık dışı muamele, bu zulüm bitecek ve biz hep birlikte özgürce havuç kemireceğiz…" Ünlü ikilinin gözaltına alındığı haberi cemaat mensupları arasında hızla yayıldı. Calliou ve Tavşan Arthur'un Vatan Emniyet'e getirilmelerinden hemen sonra vatandaşlar serbest bırakılmaları için bahçede toplanarak protestolara başladılar. İşte Emniyet'in bahçesinden mikrofonlara yansıyan kimi vatandaş görüşleri:  28 Şubat'ta bile bu kadar zulüm görmedik. Şirin Baba’ydı, Tsubasa'ydı o karışıklıktan etkilenmedi bile. Ama bunlar perişan ettiler herkesi.  Valla biz yıllardır hocaefendimizin arkasındayız. Bu aleme girdik bir defa. Yüce rabbim görüyorsunuz nelerle sınıyor insanı. Yeri geliyor tavşanın, porsuğun peşinde buralara geliniyor...  Çocuğuma kızım yat, yarın yine aynısı var nasıl olsa dedim. yatırdım. Sabah kalkınca ne diycem ben ona şimdi ha? Şifo? Şifo mu? O kim ya?  Benim dört çocuğum var dördünü de Calliou'yla büyüttüm. O mu teröristmiş?? Yazıklar olsun. Bunlar besbelli Calliou'yu hiç tanımayanların iftiraları. Ben her bölümü biliyorum. Kendisi terörist olmak şöyle dursun ölür bu vatan için ölür!!!  Dün akşamki sohbetinde Fethullah Gülen hocaefendi ne dedi? "Âidiyet mülahazasıyla enaniyetinizin kabaracağına ihtimal vermiyorum.Hisâb-ı yesire mazhariyetin dünyevi vesilesi, sıratı dünyada geçmek, yani, sırat-ı müstakimi yaşamaktır..." Dikkat ederseniz ben de tam anlamadım dediklerini fakat çay içiyordu. Tavşan kanı bir çay. Orada vermiş mesajı gönlümüzün sultanı demek ki. Biz bahtsız kulları anlamamışız.