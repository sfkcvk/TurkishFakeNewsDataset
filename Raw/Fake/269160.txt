Konuşulabilecek Tüm Konuları Tüketen Beyaz Futbol'da Endişe Büyüyor: ''Sıra Futbol'a mı gelecek?'' Her hafta farklı bir gündemle izleyicinin karşısına çıkan Beyaz TV'nin sevilen futbol programı Beyaz Futbol, sıkıntlı günler yaşıyor. Son olarak dün gece Saddam Hüseyin'in ölüp ölmediğini ve uzaylıların varlığını tartışan Beyaz Futbol ekibi, önümüzdeki hafta için henüz futbol dışında bir konu bulamazken, bu akşam saatlerinde yönetimden üst düzey isimlerin de katılımıyla kanal binasında bir kriz toplantısı gerçekleştirildi. Beyaz TV'nin İstanbul Gayrettepe'deki binasında, program ekibi, yapımcısı ve iç yapımlar direktörünün katılımıyla  gerçekleştirilen kriz toplantısı yaklaşık 4.5 saat sürdü. Kalabalık bir gazeteci ordusunun yanı sıra, bina önünde toplanan 2000 civarında Beyaz Futbol hayranının da merak ve endişeyle sonucunu beklediği toplantının sonunda yönetimden herhangi bir açıklama yapılmazken, program ekibi ise basın mensuplarının sorularına temkinli yanıtlar verdiler. Programın sunucusu Ertem Şener, "Valla iş nereye gider, ne olur hiç bilmiyorum ama emin olduğum tek bir şey var, Başbakanımız'ı çok seviyorum. Pardon Cumhurbaşkanımız artık o... Yani yanlış anlaşılma olmasın şimdiki Başbakanımız'ı da tabi ki çok seviyorum..." sözleriyle toplantının içeriğini özetlerken, Rasim Ozan Kütahyalı ise hayranlarını rahatlacak mesajlar verdi. İşin futbola gelmesi halinde ne yapacağını daha evvel düşünmediğini samimiyetle itiraf eden Kütahyalı şöyle devam etti: "Ama yani benim için hava hoş. Genelde bağırdığım için ne dediğim anlaşılmıyor zaten. Futbolla ilgili konuşsam da bağırıcam, e iyi kötü birkaç kavrama da hakimim... Ofsayt var mesela, futbolcu, kale falan... Ben bi şekilde kurtarırım kendimi. Öbürleri düşünsün..." Programın sevilen simalarından Sinan Engin ise, "Şöyle söylim, Rasim 1 rahatsa ben 10 rahatım arkadaşlar. Bizzat futbolculuk yaptığım zamanlarda bile futboldan bahsetmemeyi başarmış bir insanım çok şükür." sözleriyle Kütahyalı'ya medyan okuyarak, başından geçen bir anektodu paylaştı:  "Bak çok iyi hatırlıyorum bi Fenerbahçe maçıydı. Biz 90 dakka Müjdat'la Çernobil'den konuştuk, İspanyol paça modasından konuştuk, artan tüp fiyatlarından söz ettik. Maç bitti biz 1 saat daha sahada kalıp futboldan başka her şeyden konuştuk. İsteyince bulunuyo yani konu. Sıkıntı yok..." Bir çok kesim tarafından Beyaz Futbol'un yıldızı olarak kabul edilen Ahmet Çakar da programın daha evvel bir kaç kez futboldan bahsetme tehlikesi geçirdiğini belirterek şaşırtıcı bilgiler verdi. "Misal geçenlerde bi programda giyim kuşam konuşuyorduk. Modaydı, İtalyan stiliydi, yabancı ülkeler falan derken konu nasıl olduysa Arda Turan'a geldi. Allah'tan tam o anda Nur Yerlitaş stüdyoyu aradı. Sonrasında benim doktorluk geçmişim, Nur hanımın fazla kiloları derken o günü de futbol konuşmadan kapadık hamdolsun" diyen Çakar, konu bir şekilde futbola gelse dahi önümüzdeki programlarda da bir çıkış yolu bulacaklarından emin olduğunu kaydetti.  Çakar, "Peki nolur yani bir programda da futbolda bahsediverin?" şeklindeki bir soru üzerine, futbol konuşulması için apayrı bir program yapılması gerektiğini ifade ederken, "Bizim formatımızda olan bir şey değil bu. Sırf adımızda futbol geçiyor diye bazılarında böyle bir beklenti oluşmuş olabilir. Ona bakarsanız Godot'yu beklerken diye tiyatro oyunu var, Godot bir kez bile görünmüyor...o şekilde düşünmeye çalışın" sözleriyle de programın formatı konusundaki yanlış anlamaları düzeltti.  Krizle ilgili olarak program ekibinin açıklamaları bu yönde olurken, Beyaz Futbol'da futbol konuşulma ihtimaline karşı sosyal medyada başlatılan kampanya ise çığ gibi büyüyor. Önümüzdeki haftalar için futbol dışında tartışılabilecek alternatif konular bulmaya çalışan Beyaz Futbol hayranlarının #beyazfutboldabudakonusulsun hashtag'iyle başlattığı  
kampanyada öne çıkan bazı konular ise şunlar: - Termal Turizm Açısından Afyonkarahisar İlinin SWOT Analizi ile Değerlendirilmesi - Petrol Fiyatlarındaki Düşüşün Pakistan ve Şili Örnekleri Üzerinden Gelişmekte Olan Ülke Para Birimlerine Etkilerinin İncelenmesi - Yalova İli Arazi Kullanımının Uzaktan Algılama Teknikleri İle Belirlenmesi  (Bunu Rasim'in olmadığı bir programa denk getirmek için bekletelim. İki çift lafı olacağını söylemişti bu konuda, belli ki çok bağıracak) - Temettuat Defterlerine Göre XIX. Yüzyılda Beyşehir'in Beşeri ve Ekonomik Coğrafyası - Michel Foucault'un Biyo-İktidar Kavramı Çerçevesinde Nazi Dönemi Propaganda Belgesellerinin Analizi - Fenayi Divanı'nda Dini ve Tasavvufi Metinler ve Seramik...