Tarihinde İlk Kez Elektrikli Otomobil Mühürleyen Bedaş’ta Gurur Günü Elektrik borcu nedeniyle bugüne kadar hep ev ve işyeri sayacı mühürleyen Bedaş, yepyeni bir geleceğe yelken açtı. İlk defa borç nedeniyle elektrikli araba mühürleyen kurumda gelişmeler coşkuyla kutlanırken, hem kurum yetkilileri hem de Enerji Bakanlığı yaşananları son teknolojiyle donanmış Yeni Türkiye’nin ayak sesleri olarak yorumladı. Aracı mühürlenen Vural Çelenk isimli vatandaşınsa henüz şoku atlatamadığı görüldü: “2 kişi birden arabaya atlayınca cam silici sandım ben onları ya. Bileydim, kaçardım” İlk kez elektrikli bir araç mühürledikleri için yaşadıkları heyecan yüzlerinden belli olan Bedaş'ın deneyimli memurları Murat Atkısız ve Ayhan Duyar, mühür vurdukları elektrik depo kapağının önünde gazetecilere ilk açıklamalarını yaptılar. Elektrikli araç kullanımının önce doğa için ardından da kendileri için yaygınlaştırılması gerektiğini ifade eden memurlardan Murat Atkısız, “Valla evlere git, orada 'Ya abi valla şimdi ödiycem' diyen öğrencilerle uğraş falan geride kaldı. İnşallah çok yakında elektrikli arabaları mühürlemek için 'filmleri aratmayan kovalamaca' haberleri de olacak” sözleriyle de gelecekten beklentilerini dile getirdi. Meslektaşına her açıdan katıldığını belirten Ayhan Duyar ise daha önce de bu sonuca çok yaklaştıklarını fakat ilk mührün bugüne kısmet olduğunu aktardı. Duyar’ın “Ya ben bir kere daha böyle gittim, bir binanın önünde yakaladım arabayı. Mührü de vurdum depoya ama araç hybrid çıktı, sürücü benzine çevirip öyle göstere göstere gitti” sözleriyle anlattığı hikaye neşeli anların yaşanmasına sebep oldu. Bugünkü vakanın Türkiye’nin geldiği noktayı göstermesi açısından son derece olumlu olduğunu da ekleyen genç memur, “Şimdi tabi ben en çok bu iş yaygınlaştıkça depodaki mührü kıracak, bir şekilde arabasına kaçak elektrik çekebilecek, gerektiğinde arabayı söküp ters bağlayarak elektrikten tasarruf edecek vatandaşlarımızın ortaya çıkmasını bekliyorum” diyerek konuşması sonlandırdı. Gelişmelerin basına yansımasının ardından Enerji ve Tabii Kaynaklar Bakanlığı da internet sitesinden yayınladığı kutlama yazısı ile Bedaş'ı tebrik etti. Yazıda “Görüyorsunuz ki kurumlarımız, değişen teknolojiye ve çağa gayet çabuk uyum sağlamaktadır. Bu gurur, başta Bedaş olmak üzere tüm Türk halkınındır” ifadelerine yer verilirken olayı gün içinde öğrenen Enerji Bakanı'nın da mühürleme işlemini yapan memurları arayarak bizzat tebrik ettiği ve birer maaş ikramiye ile ödüllendirdiği bildirildi. Tüm Türkiye’yi adeta sevince boğan olaydan üzgün ayrılan tek kişiyse araç sahibi Vural Çelenk oldu. Evinden hareket etmesinin ardından Kurtuluş civarında durduğu kırmızı ışıkta aracına yönelen 2 kişiyi cam silici sandığını belirten talihsiz vatandaş yaşanan gelişmeleri “Ben böyle elimle hoop silmeyin, valla para vermem manasına gelen bir takım işaretler yaptım. Baktım bunlar depoya yöneliyor. Orda fırlamışım peşlerinden” şeklinde anlattı. Araçtan inmesinin ardından görevlilere istemeden de olsa “S.ktirin lan depomdan, benzin çalmayı planlıyorsaız naaah bulursunuz, elektrikli olum bu boru değil” şeklinde hakaret ettiğini de itiraf eden Çelenk, bir kez daha özür dilediğini vurguladı. Türkiye’nin sınıfında mühür yiyen ilk otomobiline sahip olduğu için buruk bir sevinç de yaşadığını kaydeden Vural Çelenk, sözlerini elektrikli araç almayı düşünenlere tavsiyede bulunarak sonlandırdı: “Polis gibi üniformaları yok, takım elbiseliler, Bedaş yazan yaka kartı takıyorlar. Görünce durmayın, basın.