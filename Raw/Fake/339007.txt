Maliye Bakanlığı'ndan Piyasaları Rahatlatacak Hamle: Döviz Kuru Yüzünden Batan İşletmelere ''Şehit'' Ünvanı Verilecek... Piyasalardaki daralma ve artan döviz kurları yüzünden sıkıntılı günler geçiren esnaf ve sanayiciler için art arda açıklanan teşvik paketlerine bugün bir yenisi daha eklendi. Maliye Bakanlığı ve Diyanet İşleri Başkanlığı tarafından ortak yürütülen bir çalışmayla, döviz kuru yüzünden battığını ispat eden işletmelere ''Şehit'' ünvanı verilmesi konusunda mutabakata varılırken, uygulamanın 2017 yılı içinde batan işletmeleri de kapsayacağı açıklandı.  Konuyla ilgili olarak düzenlenen basın toplantısında kameraların karşısına geçen Maliye Bakanı Naci Ağbal, özellikle yüksek döviz borcu olan veya iç piyasaya çalışıp üretimi büyük ölçüde ithalata dayanan işletmelerden gelen ''Bizi bu saatten sonra teşvik meşvik de kurtaramaz, bari boşu boşuna batmış olmayalım'' şeklindeki talepler doğrultusunda böyle bir çalışma içine girdiklerini belirtti. Bakan Ağbal, talebin Diyanet İşleri Başkanlığı ile birlikte incelenmesinin ardından sadece döviz kuru nedeniyle batan işletmeleri kapsayacak şekilde şirket bazında ''Şehit'' ünvanının verilmesinin uygun olduğu konusuda mütabakata vardıklarını açıklayarak, ''Gönül isterdi ki her batan esnafımız için bu ünvanı verebilelim ancak kur yüzünden değil de normal batan firmalar bu kapsam dışında. Zaten biliyorsunuz, şehitlik kutsal bir makam. Öyle herkese nasip olmaz" ifadelerine yer verdi. Diyanet İşleri Başkanlığı adına basın toplantısında hazır bulunan Din İşleri Yüksek Kurulu üyesi İlahiyatçı Profesör Dr. Bünyamin Sağbacılar ise tüzel kişilikler için ''Şehit'' ünvanı verilmesinin bir ilk olduğuna dikkat çekerek Türkiye'nin bir kez daha İslam Dünyası'na önderlik ettiğini ifade etti. Yapılan incelemede, söz konusu işletmelerin insan olmasalar bile ülkemiz üzerinde oynanan büyük oyunu bozarken kendilerini feda eden yapılar olmaları nedeniyle bu ünvanı hak ettikleri kanaatine vardıklarını belirten Sağbacılar, gazetecilerden gelen bir soruya ise ''İnşallah mekanları da cennet olur ama tabii onu biz bilemeyiz. Onu ancak Cenab-ı Hak bilir'' yanıtını verdi.  Başka bir soru üzerine tekrar söz alan Maliye Bakanı Ağbal, ''Şehit'' sayılan işletmelerin Maliye'ye olan borçlarının silinmesi ya da varsa haciz kararlarının kaldırılması konusunda şu an bir çalışma olmadığını belirtirken, "Şimdi borç ayrı o ayrı. Bunlar farklı şeyler arkadaşlar. Birbirine karıştırmayalım." uyarısında bulundu.