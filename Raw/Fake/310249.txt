İki Yıldan Kısa Süren Evliliklerde, Düğünde Takılan Altınların İadesini Zorunlu Kılan Yasa Tasarısı Meclis Gündeminde... Aile ve Sosyal Politikalar Bakanlığı, uzun zamandır toplumun kanayan yaralarından biri olan düğününde takı takılan çiftlerin daha masrafını çıkarmadan boşanması dramına el attı. Bakanlığın önerisiyle hazırlanan Kanun Hükmünde Kararname'ye göre, düğün tarihinin ardından 2 tam yıl geçmeden boşanan çiftler, düğünde takılan ziynet eşyaları ve paraları sahiplerine geri vermek zorunda kalacak. Bakan Fatma Betül Sayan Kaya'nın makamında açıkladığı yasa tasarısı, kısa süre içerisinde boşanmaya karar veren çiftleri bir kez daha düşünmeye mecbur bırakacak gibi gözüküyor. Bu konuda kendilerine ulaşan çok sayıda mektup ve e-mail bulunduğunu belirten Bakan Kaya, vatandaşların "Sayın Bakanım, kendimizi çok afedersiniz eşşek yerine konmuş gibi hissediyoruz... Resmen dolandırıcılık bu..." gibi ifadelerle şikayette bulunduğunu dile getirerek, yeni yasa tasarısının detaylarını basın mensuplarıyla paylaştı: ''Öncelikle tüm halkımıza hayırlı olmasını temenni ediyorum. Yeni kanun maddemiz, 1 Ağustos'dan sonraki evlilikleri kapsıyor. Buna göre evlenmelerinin ardından 2 yıl içerisinde boşanma davası açan çiftlerimiz, düğünlerinde kendilerine takdim edilen altın, pırlanta, bilezik, para ve her türlü değerli zıynet eşyasını kayıtsız, şartsız sahiplerine iade etmek zorunda kalacaklar. Ayrıca 6 aydan kısa süren evliliklerde de isteyen davetliler yol, konaklama ve kıyafet masrafları için de bilirkişilerin belirleyeceği meblağda bir geri ödemeyi talep edebilecek. Kısacası, ilişkinize çok da güvenmiyorsanız insanları masrafa sokup, düğüne çağırmanın bir bedeli olacak artık. Herkes ayağını ona göre denk alsın...'' Takı iade sürecinde gelinin annesinin beyanları ve düğün videolarının esas alınacağını belirten Aile Bakanı Fatma Betül Sayan Kaya'nın açıklamaları, uzun bir süredir böyle bir yasanın çıkmasını bekleyen kamuoyunda da memnuniyetle karşılandı. Binbir zahmetle, gerektiğinde borç alarak, kredi çekerek gittikleri düğün sahiplerinin ilk kavgada boşanması nedeniyle mağdur olan çok sayıda vatandaş yasayı olumlu bir adım olarak değerlendirirken, yasanın geriye dönük olarak işletilmesini bekleyenlerin sayısı da oldukça fazla.   Konu hakkında fikirlerini dile getiren bazı vatandaşların açıklamaları ise şu şekilde oldu:  Bu yasada emeği geçen herkesi yürekten kutluyorum. Ben hem tatilimi yarıda kesiyorum, hem sıcağın alnında düğüne geliyorum, hem de altınımı takıyorum... Sonra neymiş: 'Biz anlaşamıyorız'... Yok yaa... O zaman eşşek gibi geri vereceksiniz o yarımı!  Yetmez ama evet! Ben 35 yaşında bir esnafım, çok mağdurum. Sayın Bakanıma sesleniyorum, lütfen geriye dönük yaptırımlar da uygulansın.  Valla gram altın çıktıktan sonra benim için pek bir önemi kalmadı, ne halleri varsa görsünler... Son 35 yılda Sakarya il merkezindeki düğünlerde kim, kime ne takmışsa hepsi bende liste halinde saklı. Devletimiz istediği takdirde, gerekli mercilere vermeye hazırım...  Kuaför 150 lira, kıyafet 250 lira, altın 216 lira, yol gidiş-geliş ortalama 80 lira, Sim-makyaj 30 lira... Koyun bunları üst üste, bilançonun ne kadar ağır olduğunu göreceksiniz. Bi altın parası kurtarmaz...  Aslında mevcut yasa tasarısı yeni karışıklıkları da beraberinde getirecek. O yüzden buradan tüm evlenecek arkadaşlara duyuruyorum, ben altın takma işlemini evliliklerin 2. yılınının sonunda yapıcam. Böyle hiç al vere girmeden daha mantıklı...