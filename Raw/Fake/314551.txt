Bir Kez Daha Lozan'ı Gündeme Taşıyan Erdoğan, Kamuoyunda Hayal Kırıklığı Yarattı: ''Ya gene mi tarih? Ne güzel seks falan konuşuyorduk...'' Son 1 haftayı cinsel istismar konuşarak geçiren Türkiye, bugün Cumhurbaşkanı Erdoğan’dan gelen yeni Lozan çıkışının hayalkırıklığını yaşıyor. Kulislerde “Bak gene tarih işleri çıktı başımıza ya” sesleri yankılanırken, kamuoyu illa gündem değiştirilecekse yine seksli falan bir içerikle devam edilmesinden yana. Bugün Türkiye'nin Yeni Güvenlik Konsepti Konferansı'nda konuşan Cumhurbaşkanı Tayyip Erdoğan'ın “Lozan tartışılmaz bir metin değildir. Kutsal bir metin asla değildir. 1.Dünya Savaşı, 2.Dünya Savaşı, Soğuk Savaş geride kaldı” sözleri kamuoyunda hayalkırıklığı ve tedirginlikle karşılandı. İsmini vermek istemeyen üst düzey bir AK Parti yetkilisi de “Ya doğal liderimizdir tamam eyvallah, konuşun diyorsa onu da konuşuruz ama şimdi ne lüzumu vardı gene Lozan'ın? Zorla tarih okutturacak bize...” sözleriyle parti içindeki rahatsızlığı dile getirerek şöyle devam etti: “Bakın konu ne zaman kürtaj olsa, ne biliyim cinsel istismar, kadın cinayeti falan olsa hem bizde hem muhalafette herkes zevkle demeç verir. Grup toplantılarında bile herkesin yüzü güler. Ama işte mesele Lozan’a falan geldiğinde maalesef moraller düşüyor. Buyurun bugün dünya savaşı demiş, soğuk savaş demiş, hatta yetmemiş Misak-ı Milli demiş Sayın Cumhurbaşkanımız. Bize yabancı konular bunlar. Kendisi de pek vakıf sayılmaz zaten. Ne yapalım şimdi yani açıp makale mi okuyalım? Özel ders mi alalım tarihten?” Konu tarih olduğunda Cumhurbaşkanı’nın vermek istediği mesajın da tam anlaşılamadığını kaydeden yetkili, “Niye Lozan dedi mesela şimdi? Musul mu mesele? Kıbrıs mı? Adalar mı, nedir? Hadi buyur, çık işin içinden” sözleriyle sitemde bulundu. Üst düzey AK Partili, son olarak “Mesele gündem değiştirmekse o kadar konu varken niye en sıkıcısından gidiliyor? Hem zaten böyle gündem değişmez ki? Konuşasımız bile gelmiyor” sözlerinin ardından Cumhurbaşkanı Erdoğan’dan en yakın zamanda tartışılmaya daha uygun yeni bir konu başlığı beklediklerini kaydederek açıklamalarına son verdi.