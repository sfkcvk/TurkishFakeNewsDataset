Devlet Meteoroloji İşleri Genel Müdürlüğü: "Bu ne? Ne bu yağan? Ne yağıyor?!" Bir türlü gelmeyen kar nedeniyle sıkıntılı günler yaşayan Devlet Meteoroloji İşleri Genel Müdürlüğü, dün sabah başlayan ve yurdun özellikle batı kesimlerini etkisi altına alan yoğun kar yağışının ardından en sonunda haklı çıkmanın gururunu yaşıyor. Kasım ayından beri beklenen kar yağışının, Mart ayının ortasında başlamasıyla birlikte omuzlarından büyük bir yük kalkan Meteoroloji çalışanları, kurumun bahçesinde kar topu oynayıp, naylon dosyalar üzerinde kayarak zorlu geçen kış mevsiminin stresini attılar. 
 
 
 
Kurumun bahçesinde bir süre çalışanlarla birlikte kartopu oynayan Meteoroloji İşleri Genel Müdürü Rıfat Gelence, daha sonra kısa bir açıklama yapmak için basın mensuplarının karşısına geçti. Açıklamalarına yerden aldığı bir avuç karı basın mensuplarına uzatarak başlayan Gelence, "Bu ne? Ne bu? size soruyorum arkadaşım ne yağıyor şimdi??" sorularına elindeki karı sinirli bir şekilde gazetecilere fırlattıktan sonra yine kendisi yanıt verdi: "Böyle susturular adamı işte... Demek ki neymiş, bundan sonra öyle 2-3 ay yanıldı diye hemen bir kurumla dalga geçilmeyecekmiş... Bu da herkese ders olsun..."
 
 
 
Kurumun bahçesinde kartopu oynayan yetkilerin mutluluğuna da dikkat çeken Gelence, "Bu coşkuyu kimse yadırgamasın. 3 aydır ne çektiğimizi bir biz biliriz bir de Allah... Evde eşlerimizin, çocuklarımızın yüzüne bakamaz olmuştuk. Bugün onların günü, bizim günümüz" dediği sırada yüzüne gelen bir kartopu nedeniyle konuşmasına ara vermek zorunda kaldı. "Kim attı onu? Durun lan geliyorum..." diyerek basın toplantısına son veren Gelence, daha sonra koşarak çalışanlarının arasına karıştı.