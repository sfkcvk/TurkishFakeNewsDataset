Yeni İnternet Yasasıyla Bir Hayal Daha Gerçek Oluyor... Tek Millet, Tek Bayrak, Tek Web Sitesi: Akparti.org.tr 5651 Sayılı İnternet Yasası’nda yeni düzenlemeler öngören teklifin de dahil olduğu torba tasarının TBMM’deki komisyonca kabulünün ardından, Türkiye yepyeni bir web dünyasına ilk adımını attı. Tasarının kanunlaşması halinde bundan böyle tüm internet kullanıcıları otomatik olarak Akparti.org.tr adresine yönlendirilecek. Ülkeden erişilebilecek tek internet adresi haline gelecek olan Akparti.org.tr, fatura ödemelerinden Başbakan Erdoğan’ın “Beraber yürüdük biz bu yollarda” kliplerine, Egemen Bağış’la Mizah Köşesi’nden, geçilen level’ların emekliliğe saydırılabileceği Candy Crush uygulamalarına dek deniş bir yelpazede hizmet verecek. İnternet Yasası’nda yapılması düşünülen değişikliklerin TBMM Plan ve Bütçe komisyonu tarafından onaylanmasının ardından, Akparti.org.tr adresinin tüm Türkiye’ye ev sahipliği yapması hazırlıklarına başlandı. Konuya ilişkin ilk açıklama Ulaştırma Bakanlığı Müsteşarı Ziya Nurdoğlu’ndan geldi. Dünya web tarihinde bir ilki gerçekleştirecekleri için çok heyecanlı oldukları belirten müsteşar, “Bütün ülke tek siteye girecek. Tek millet, tek bayrak, tek portal... Biz bize gül gibi geçinir gideriz. Hem oradan video izliyim, şuradan yorum yapayım, buranın şifresi neydi derdi yok” sözleriyle uygulamanın avantajlarına dikkat çekti. Tasarının kanunlaşmasıyla beraber yenilenecek Akparti.org.tr’nin, ‘Facebook’la Twitter’ın Mynet’lisi’ gibi bir hale geleceğini söyleyen Nurdoğlu’nun, oluşturulacak dev portala ilişkin verdiği kimi ayrıntılarsa şöyle; -İnternetteki haber siteleri Haber.Akparti.org.tr sayfasında toplanacak. Bu işlem için Telekomünikasyon İletişim Başkanı bizzat internetteki tüm haberleri okuyup, aklında kaldığı kadarını kullanıcılara özetleyecek. -Video yayınlamak isteyen kullanıcılar, ilk gösterimlerini Ankara Söğütözü’nde bulunan Ak Parti binası konferans salonunda gerçekleştirecek. Parti Meclisi onayının ardından video dolaşıma açılacak. (Kusmukçuk çıkaran bebekle, mal gibi koltuktan düşen kedi videosu serbest) -Hükümet tarafından hiçbir kullanıcının internet dolaşımı hakkında veri toplanmayacak. (Bir tek Akparti.org.tr adresi çalışıyor zaten, neyi takip edicez, boşa masraf) -Candy Crush oynamak isteyenler, yine Akp.org.tr üzerinden bu oyunu oynayabilecekler. Ayrıca Candy Crush’ta geçilen level’lar memuriyete sayılarak emeklilik süresinde etkili hale getirilecek. -Kimsenin ilkokul arkadaşını, eski sevgilisini aramasına gerek yok. MİT’ten aldık onları biz komple. Siz siteye girince hazır olacak. -İlişki durumunu değiştirmek isteyenler yazılı bir dilekçe ile Aile ve Sosyal Politikalar Bakanlığı’na başvuracak. İlgili değişiklik bakanlık tarafından uygun bulunması halinde yapılabilecek. -‘Biraz da gülelim’ köşesi editörlüğüne Avrupa Birliği Eski Bakanı Egemen Bağış getirilecek.   Açıklamalarının bitiminin ardından gazetecilerin konuya ilişkin sorularını aktarmaya başlaması üzerine “Arkadaşlar tabi ki yeni internet yasasıyla ilgili olsun, bu portalla ilgili olsun sorularınız olacaktır. Bu tür talepler için biz Akparti.org.tr üzerinden Sıkça Sorulan Sorular bölümünü aktif hale getirdik. Girip oradan iletebilirsiniz.” diyen Bakanlık Müsteşarı, herkesi yavaş yavaş yeni sisteme alışmaya davet etti. “Bakın bugüne kadar en çok sorulanları derledik biz orada. Neler sorulmuş; Başbakanımız neden bu kadar muhteşem? Sayın Tayyip Erdoğan’ın karizması nereden geliyor? Dünya lideri nasıl olunur? Gördüğünüz gibi orada özgürce sorup, cevap alacağınız bir alan var.” diyen Nurdoğlu, portalın şimdiden herkese hayırlı olmasını dileyerek toplantıya son verdi.