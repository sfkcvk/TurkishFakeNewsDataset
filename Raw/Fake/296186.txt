Ömer Kutan (46), 2 Yıl Sonra Polis Kurşunuyla Ölecek Kızına Dilek Doğan Olayında Polisin Neden Haklı Olduğunu Anlattı  Dilek Doğan'ın 18 Ekim'de polis kurşunuyla öldürüldüğü ana ait görüntülerin medyaya düşmesiyle birlikte olay da tekrar gündeme gelirken, 3 çocuk babası Ömer Kutan (46) akşam saatlerinde kızı Derya Kutan (19)'a konuyla ilgili değerlendirmelerde bulundu. Kızının da 2 sene sonra benzer bir kurşunla hayata veda edeceğinden henüz haberi olmayan Baba Kutan, devletin kimsenin evini durduk yere basmayacağına ve kurşun sıkmayacağına dikkat çekti.  İstanbul Esenyurt'taki evinde Dilek Doğan cinayetini değerlendiren Ömer Kutan, 2 yıl içinde işlerinin kötüye gitmesi nedeniyle iflasa sürükleneceğinden, o sinirle şu an desteklediği hükümete muhalif paylaşımlarda bulunacağından, çok sürmeden hakkında Cumhurbaşkanı'na hakaret suçundan dava açılıp yakalama kararı çıkarılacağından ve bir gece yarısı evinin asayiş şube ekipleri tarafından basılacağından habersizce, aynı baskında polis tarafından başından vurulacak olan kızına önemli açıklamalarda bulundu. Öncelikle kızına Dilek Doğan'ın olay anında neden orada bulunduğunu özellikle soran zeki baba, "Yani Allah rahmet eylesin ama insanın da aklına bin tane soru geliyor... Olay anında bu kızcağız nerde? Evinde. Ee ne işi varmış orda? Neden gitmiş oralara? Ev nerde? Gazi Mahallesinde... Fark ediyosun sen de di mi yavrum. Büyük oyunu gördün di mi evladım?" sözleriyle savlarını sıralamaya başladı. İşin içindeki yasadışı örgütlere özellikle dikkat çeken Kutan, "Orada gizli örgütler var, DHKP-C var. Gizli oldukları için videoda çok seçilmemişler ama sen babana güven. Demek ki polisimiz orda çıplak gözle farketti örgütü ve belki de örgüte ateş açtı. Bu kız da günahı boynuna belki de ajandı ve önüne atladı kurşunun... Çünkü beyinlerini yıkıyolar böyle yavrum" diyerek kızına olaylardan uzak durması tavsiyesinde bulunmayı da ihmal etmedi.  Konuşmasının devamında, bu kadar ayrıntıya girmeye gerek olmadığını da itiraf eden şimdilik acısız baba "Yani televizyondaki haberleri gördük, ne diyor: Terör soruşturması kapsamında yapılan baskında... Yani zaten bi cümlede terör, terörist geçiyorsa, o haberin devamını bile dinlemenin lüzumu yok" derken, kızının 2 sene sonra vurulacak olan sağ şakağını okşayarak gerçekleri öğrenmek istiyorsa a Haber dışında bir haber kanalı izlememesi tavsiyesinde bulundu.  Baba-kız arasındaki konuşma, 2 sene sonra kızının vurulmasısının ardından sinir krizi geçirerek emniyet güçlerine bardak fırlatacak ve hakkında polise saldırı ve mukavemetten dava açılacak olan anne Neriman Kutan'ın "Valla uğursuzluk çekiyorsunuz ha, konuşmayın böyle şeyleri şu evde" şeklindeki müdahalesiyle kesilirken, geceye TV8'de İşte Benim Stilim izlenerek devam edildi.