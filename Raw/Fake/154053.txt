Cennete Gitmeyi Garantileyen 74 Yaşındaki Vahap Dede Artık Prestij Mücadelesi Veriyor Yeni başlattıkları uygulamayla, her hafta huzurevlerindeki kimsesiz yaşlılara moral gezileri düzenleyen İzmirli yerel basın mensuplarının bu hafta ziyaret ettikleri isim, Özel İzmir Narlıca Huzurevi sakinlerinden Vahap Tekinsoy (74) oldu. Sohbet esnasında, yaptığı hesaplamalara göre artık cenneti garantilediğini ifade eden Vahap Dede, bundan sonra artık sadece prestij sevapları için yaşayacağını açıkladı. Şu saatten sonra çok büyük bir hata yapmadığı takdirde huzur içinde cennete intikal edeceğini ifade eden yaşlı kurt, "Her şeye rağmen aynı ciddiyetle yaşamaya devam edicem, rehavete kapılmak yok..." sözleriyle de hayat disiplininden kopmayacağının sinyallerini verdi.

 

Tam 16 senedir kaldığı Narlıca Huzurevi'nde sempatik hareketleriyle arkadaşlarının gözdesi olan Vahap Tekinsoy, dün İzmirli yerel basın mensuplarının ziyaretiyle oldukça keyifli dakikalar geçirdi. Konuşmalarında cennete gitmeye kesin gözüyle baktığını vurgulayan ve ailesi ile sevenlerine artık bu müjdeyi verme zamanının geldiğini söyleyen Tekinsoy, "Her ne kadar burada bulunduğum süre içerisinde işlerinin yoğunluğundan dolayı yanıma gelememiş de olsalar, bu haberi alınca müthiş sevineceklerini düşünmek yanlış olmaz" derken, muhabirlere bir süre (yaklaşık iki saat boyunca) yakınlarının fotoğraflarını gösterdi.

 

İlerleyen yaşı sebebiyle ailesindeki kişileri hatırlamakta zorlanan ve haklarında çelişkili ifadelerde bulunan Vahap Tekinsoy, daha sonra tekrar cennete gitme yolunda yakaladığı büyük avantaja değindi. Bugüne kadar kararlı bir biçimde öbür dünya için çalıştığının ve cennete gitmesinin bunun doğal sonucu olduğunun altını çizen Vahap Tekinsoy, muhabirlerin gülüşmeleri arasında açıklamalarını sürdürdü.

 

Toplumda son yıllarda yaratılan "Biz yapamayız, biz beceremeyiz" anlayışının artık tarihin tozlu sayfalarında kaldığını ifade eden başarılı yaşlı, "Efendim böyle bir şey yok, sistemli ve planlı bir çalışmayla Türk insanın da neler başarabileceğini herkes görecek." derken, halen ilk günkü heyecanını kaybetmediğini, günde 5 vakit büyük bir ciddiyetle namaz kılmak dahil tüm ibadetlerini eksiksiz sürdürdüğünü vurguladı.

 

"Bu işlerde biliyosunuz son seneler en kritik zamanlardır, bu senelerde yapılan basit dikkatsizliklerle, şahsi hatalarla cehenneme giden çok arkadaşımızı gördük." diyen Tekinsoy, cennete böylesine yaklaşmışken herhangi bir günaha girmeye tahammülü olmadığını ifade ederken, "Hayat disiplininden kopmadan, sanki hiçbir şeyi garantilememiş gibi devam edicem. Artı şu saatten sonra alacağım sevaplar, ilerde aile puanını çok etkiliyor. Sadece kişisel olarak düşünmemek lazım..." sözleriyle de, kendi açtığı bu yolu takip edecek olanlara önemli tavsiyelerde bulunmayı ihmal etmedi.

 

Yaşı ve tecrübesi gereği artık sevap almak kadar sevap aldırmaya da ağırlık vereceğini sözlerine ekleyen emektar yaşlı, vakti geldiğinde bayrağı gençlere bırakmak istediğini kaydetti. En büyük hayalinin zirvedeyken ebediyete intikal etmek olduğunu, ancak bunu kendisinin yapması halinde sert yaptırımlarla karşı karşıya kalacağını söyleyen Tekinsoy, "Bu konuda siz basın mensuplarının veya eli ayağı tutan, şırınga kullanmasını bilen, azcık vicdanı kalmış herhangi birinin yardımlarını dualarımla kabul ederim. Lütfen bitirin şu işi, bi Allah'ın kulu yok mu ya..." sözleri esnasında bakıcıların müdahalesiyle karşılaştı.

 

Tekinsoy'un bakıcılara mukavemet göstermesiyle dinlenme salonunda çıkan arbede, huzurevi yetkililerinin gelmesinin ardından büyümeden önlenirken, Müdür Yardımcısı Doç.Dr.Şevket Eybatur'un muhabirlerin sorularını yanıtladığı sırada bir hayli öfkeli olduğu gözlerden kaçmadı. "Ya bunları bize sormadan etmeden röportaja almayın, konuşacak halde olanı var olmayanı var. Hayır işliycem diye kafanıza göre iş yapıyorsunuz... Yürü amca sen de." ifadelerini kullanan Eybatur, basın mensuplarından da huzurevini terk etmelerini rica etti.

 

Son olarak, Vahap Tekinsoy'un sakinleştirici iğne kullanılarak odasında uyutulduğu öğrenilirken, huzurevi yönetiminin bundan sonrası için içeri basın mensubu alınmaması yönünde mahkeme kararı çıkarttıracağı da gelen bilgiler arasında.