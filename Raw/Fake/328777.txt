Apple, 'O fiyata öküz alınır' Esprisini Herkesin Yaptığından Emin Olduktan Sonra iPhone 8'in Türkiye'de de Satışa Çıkarılacağını Açıkladı... Merakla beklenen yeni iPhone 8'in önümüzdeki salı günü ABD lansmanının yapılacağının duyurulmasının ardından gözler bir kez daha Türkiye'de satışa çıkacağı tarih ve satış fiyatına çevrildi. Konuyla ilgili olarak Apple Türkiye'den yapılan açıklamada, ürünün Türkiye satış fiyatının önümüzdeki hafta açıklanacağı duyurulurken, telefonun raflarda yerini alması içinse herkesin 'O paraya öküz alınır' esprisini yeterince yapıp sıkıldığından emin olana kadar bekleneceği ifade edildi.  iPhone 8'in önümüzdeki hafta ABD'de satışa sunulacağının duyurulmasıyla birlikte e-mail ve telefon yoluyla binlerce kişinin kendilerine ulaştığını belirten Apple Türkiye Pazarlama Direktörü Engin Fuldanlı, "Doğal olarak herkesin yanıtını merak ettiği iki ortak soru var: 1. Telefon ne zaman Türkiye'ye gelir? 2. Fiyatı ne olur? Bunlara elimizden geldiğince yanıt vermeye gayret ediyoruz ama her defasında karşı taraftan 'Oha! O fiyata öküz alınır be' esprisini dinlemekten de içimiz şişti. Bir değil iki değil. Neyse, bu meseleyi toplu halde çözmek için bugün sizlerin karşısındayım" sözleriyle basın toplantısının nedenini açıkladı. Apple Türkiye olarak bu kez öncelikle iPhone 8'in fiyatını açıklamayı daha sonra telefonu piyasaya sürmek için bir süre bekleme stratejisi izlemeyi düşündüklerini belirten Fuldanlı, şöyle devam etti:  "Bekliyez ki herkes 'O paraya öküz alınır', '94 model Şahin alınır' esprilerini yapıp rahatlasın, böbreğini falan satsın, iyice bi hevesini alsın. Zaten o iş 1, hadi bilemedin 2 hafta sürüyor. Sonra hepsi GSM bayilerine koşup 36 ay taahütle falan bir şekilde telefonu alıyorlar. Aşağı yukarı iPhone 3'ten beri durum bu. Bu bir nevi gelenek gibi oldu artık..." Fuldanlı, basın mensuplarının ısrarlı sorularına rağmen iPhone 8'in Türkiye satış fiyatı için net bir rakam vermekten kaçınırken, "Yani ABD'de 1000 Dolar civarı olacak fiyatı. Dövüz kurundan hesaplayın işte, üzerine vergisini falan da koyun... Du bakiym ne ediyor... Oha! O fiyata öküz alınır lan!" diyerek kamuoyuna bir ipucu vermeyi de ihmal etmedi.