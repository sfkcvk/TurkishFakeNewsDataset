Neredeyse Ülkenin Yönetim Şeklini Değiştirmesine Rağmen Deniz Baykal'dan Kurtulamayan Türk Siyaseti, Pes Etmek Üzere Darbe yıllarından sıkıyönetime, siyasi yasaklardan seçim barajı uygulamasına dek denenen pek çok yönteme rağmen aktif politikanın içinde yer almayı bir şekilde başaran Deniz Baykal durdurulamıyor. Son dönemki açıklamalarından “Adam başkanlık sisteminde de var olacak galiba ya” çıkarımı yapan siyaset odakları, artık umutlarını kaybetmek üzere. Referandumun ardından yaptığı çıkışlarla “Hala buradayım” mesajı veren Deniz Baykal, Türkiye’de siyasetle ilgilenen her görüşten vatandaşın umutsuzluğa düşmesine neden oldu. Durumdan en çok etkilenen, uzun süredir Baykal’a maruz kalan Cumhuriyet Halk Partililer oldu. CHP Gençlik Kolları üyelerinden ismini vermek istemeyen bir öğrenci hislerini “Ülke komünizmle de yönetilse, Arap Emirliği'ne de dönüşse, Kanada gibi liberal demokrasi beşiği de olsa, cidden tam anlamıyla Osmanlı zamanındaki gibi bir padişahlık da gelse Deniz Baykal hep bir yerlerden çıkacak. Artık bunu kabullenmemiz gerekiyor sanırım” sözleriyle aktardı. Bir başka duayen CHP’li de 3 kuşaktır partiye üye olduklarını kaydederken aile olarak yaşadıklarını “Ben ilk dedemden duymuştum ‘Ya bu Cumhuriyet Halk Fırkası'nda Deniz Baykal diye bi genç var, inşallah siyaset yerine başka şeylerle ilgilenir’ demişti. Düşünün partiye fırka denilen günler bunlar. O zamanda beri ümidimizi yitirmemeye çalışıyoruz ama artık zor ya” şeklinde aktardı. CHP’de bunlar yaşanırken Baykal’ın son olarak yaptığı “Abdullah Gül %49’un adayı olabilir” açıklamaları AK Parti’de de yankı buldu. Konuya dair bugün kısa bir değerlendirmede bulunan AK Parti İstanbul Milletvekili Muzaffer Karagözoğlu, “Nası başarıyor, kimleri tanıyor, nasıl bağlantıları var bunlar hep muamma olarak kalacak. Net olan tek bir şey var o da Deniz Baykal'ın 2-3 senede bir de olsa gündemi meşgul edecek bir fikirle, bir görüşmeyle falan adını duyacak olmamız. Buyurun şimdi de konu Abdullah Gül oldu. Yanlış anlamasın ama Türkiye bir fantastik romansa Sayın Deniz Baykal da ülkemizin Gollum’udur. Hikayenin sonuna dek illa bir taşın arkasından fırlar” ifadelerini kullandı. Yaşananlara tepkisiz kalamayan Deniz Baykal’ın Antalyalı hemşerileri de devreye girdi. Kendi aralarında topladıkları parayla Baykal için minik bir hobi bahçesi aldıklarını kaydeden Taner Serikli, “Sayın Baykal’a memleketine dön diyoruz. Gel, çıplak ayakla toprağa bas, salatalıkları sula, konu komşuna yeni açan domateslerini öv” sözleriyle duayen siyasetçiye seslendi. Her salı günü konu komşundan oluşan 600 kişilik bir grup halinde takım elbiselerini giyip Baykal’ın karşısında hazır olacaklarının sözünü de veren Serikli “Çıksın Meclis kürsüsündeymiş gibi konuşsun. Onu da dinlicez söz." derken, Antalyalılar olarak ülkenin selameti adına taşın altına ellerini koymaktan çekinmeyeceklerini ifade etti.