Türkiye'ye Silah Satışını Durdurma Kararı Fazla Ses Getirmeyen Almanya, Eli Yükseltiyor: Zırhlı Mercedes Ambargosu Gündemde... İki ülke arasındaki gerginlik nedeniyle son olarak Türkiye'ye yönelik silah satışını durdurma kararı alan Almanya, bu hamleye Türkiye'den kayda değer bir tepki gelmemesi nedeniyle yaptırımların dozunu artırma yoluna gidiyor. Akşam saatlerinde basına bir açıklama yapan Dışişleri Bakanı Sigmar Gabriel, "İşler bu noktaya gelsin istemezdik ama başka seçeneğimiz de kalmamış gibi görünüyor. Bu kez bazı canlar yanacak" sözleriyle Türkiye'ye yönelik Zırhlı Mercedes satışının durdurulmasının gündemde olduğunu ifade etti. Türkiye'ye yönelik seyahat uyarısı, AB müzakarelerinin durdurulmasının ve Gümrük Birliği anlaşmasının iptalinin gündeme alınması ve son olarak silah satışının durdurulması gibi kararların birer uyarı atışı olduğunu belirten Alman Dışişleri Bakanı, ikili ilişkilerde gelinen noktayı şu sözlerle aktardı: "Aklı başında Alman vatandaşları zaten bir süredir turizm için Türkiye'yi tercih etmiyorlardı. Aklı başında Türkler bile turist olarak Türkiye'yi tercih etmiyor zaten. O yüzden seyahat uyarısı çok etkili olmadı. AB üyelik müzakareleri falan zaten iyice yalan oldu. Adı var kendi yok. Silah satışı desen öyle çok da aman aman bir silah satışımız yok Türkiye'ye. Hafif şeyler, tank parçaları falan ancak. Velhasıl bunlar hep sembolik şeylerdi, bekledik ki 'lan bunlar böyle giderse Mercedes'i de keser' deyip kendilerine bi çeki düzen versinlar ama maalesef öyle olmadı. Hala daha Nazi aşağı Nazi yukarı. Neyse bundan sonra günah bizden gitti artık..." Ankara hükümetinin canını esas neyin yakacağını en başından beri bildiklerini ama işler bu noktaya gelmeden aradaki sorunların çözülebileceğine dair umutları nedeniyle bu zamana kadar harekete geçmediklerini de ifade eden Gabriel'in açıklamaları Alman hükümeti içinde tartışmaları da beraberinde getirdi. Şimdilik bu kadar sert bir adıma gerek olmadığını savunan Başbakan Angela Merkel, "Ankara'nın Mercedes, özellikle de zırhlı Mercedes'le ilgili hassasiyetleri ortadayken bu ambargo iplerin tamamen kopmasına neden olabilir. Bana kalırsa önce Passat'la falan başlamak lazım. Onları da seviyorlar ama o kadar şey değil" diyerek müzakere kapılarının açık tutulması gerektiğine işaret etti.  Berlin'den gelen bu açıklamalara Ankara'dan henüz resmi bir yanıt gelmezken, adının açıklanmasını istemeyenüst düzey bir Dışişleri yetkilisi, Almanya'nın en önemli Zırhlı Mercedes müşterilerinden birini kaybetme riskini göze alamayacağına ve böyle bir kararın Türkiye'den daha fazla Alman ekonomisine zarar vereceğine dikkat çekerek endişelenecek bir durum olmadığını dile getirdi. Konuyla ilgili olarak görüşlerini almak istediğimiz eski Diyanet İşleri Başkanı Mehmet Görmez ise 'Lan hala mı o mesele!' diyerek yorum yapmayı reddetti.