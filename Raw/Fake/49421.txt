Ermeni Soykırımı İddialarının En Sonunda Kendi Üzerine Kalacağından Endişe Eden Vatandaş, Osmanlı Arşivlerine Giriş İzni İstiyor ABD'nin 1915 yılı olaylarını 'soykırım' olarak tanımasını isteyen tasarının, Temsilciler Meclisi'nde gündeme gelebileceğine dair haberler Türk dış diplomasisinde sıcak saatlerin yaşanmasına neden olurken, Aydın'ın Nazilli ilçesinde yaşayan Avni Şendirek (56) isimli vatandaş, düzenlediği basın toplantısıyla, Ermeni olaylarının en sonunda kendisine maledileceği konusundaki endişelerini paylaştı. Toplantıda Türkiye, Ermenistan ve Amerika'nın bir şekilde işin içinden sıyrılacağını ve bütün suçun kendi üzerine yıkılacağını iddia eden Şendirek, masumiyetini ispat etmek için  yetkililerden Osmanlı arşivlerine giriş izni talep etti.
 
 
 
Emeklilik günlerini memleketi Nazilli'de geçiren 56 yaşındaki Avni Şendirek, şu yaşına kadar alnı açık bir şekilde gelmesine rağmen, uzun yıllardır Ermeni meselesinin tamamen kendi üzerine kalacağından duyduğu şüphe üzerine böyle bir basın toplantısı düzenlediğini söylererek açıklamalarına başladı. 
 
Başına bir iş gelmemesi için bunca yıldır çok dikkatli davrandığını ancak her şeyin de kendi elinde olmadığını belirten Şendirek, elindeki dosyaları gösterdi ve, "Bakın işte yaklaşık 30 yıldır sakladığım fatura dekontları, evimdeki cihazların garanti belgeleri, 22 yıl önce kaybettiğim nüfus cüzdanı için Yeni Asır gazetesine verdiğim kayıp ilanı, teskere kağıdım, ilkokul karnelerim, takdir, teşekkür belgelerim, doğum belgem... Hepsi burada. Fakat gelin görün ki tüm iş bunlarla bitmiyor. Yarın Ermeni sorununun benim üzerime yıkılmayacağının herhangi bir garantisi var mı?" diyerek, içinde bulunduğu sıkıntılı durumu ortaya koydu.
  
 
 
Ermeni meselesi ile ilgili olarak yıllardır net bir gelişmenin olmadığını ve ortadaki belirsizlikten dolayı sinirlerinin artık tamamen harap düştüğünü belirten Şendirek, şöyle devam etti:

  

"Şimdi buradan sizin aracılığınızla herkese, özellikle Türk ve Ermeni yetkililere sesimi duyurmak istiyorum. Son 7 senedir Ermeni meselesini araştırmak için tüm kütüphaneleri dolaştım ve ulaşabildiğim hiçbir kayıtta ne bana ne de ailemden birine ait bir belgeye rastlamadım. Ancak ne var ki, henüz rahatlayabilmiş değilim. Çünkü biliyorum, bu iş döner dolaşır beni bulur illa ki. Sonuçta Türkiye koca ülke, Ermenistan desen onlar da beli bayağı doğrulttu, ha keza Amerika'ya zaten hiçbir şey olmaz. Herkes kendini bir şekilde kurtarır, olan yine bana olur. Emekli maaşımla aldığım iki göz evim, ufak bir arsam var; onları da tazminattı, toprak talebiydi derken elimden alırlar. Ben biliyorum başıma gelecekleri..."

 
 
 
Konuyla ilgili olarak Ermeni, Amerikalı ve Türk yetkililere ulaşma çabalarından bugüne kadar olumlu bir sonuç alamadığını da sözlerine ekleyen Şendirek, "Kaç kere Amerikan Büyükelçiliği'ni, Ermenistan Dışişleri Bakanlığı'nı, bizim kendi Dışişleri Bakanlığımızı aradım ancak ne yazık ki bir tane bile muhattap bulamadım. Maalesef tarafların meseleye yaklaşımı yapıcılıktan uzak. Çözümsüzlüğü çözüm gibi sunmaya çalışıyorlar." sözleriyle, sonuçsuz kalan diyalog çabalarına dikkat çekti. 
 
Meselenin çözüme kavuşması için öncelikle Türk yetkililerden, Osmanlı arşivlerini kendisine açmalarını rica eden Şendirek, "Arşivleri açınca bu işten tamamen temiz çıkacağımızı düşünüyorum. En azından bugüne kadar böyle olacağı sıkça söylendi bizlere. Sayın devlet büyüklerimiz eğer fotokopi, teksir olarak dahi olsa arşivleri bana ulaştırabilirlerse peyder pey, gerçekten çok makbule geçecek. Eğer çok zordaysa, ben de gelip alabilirim. Nereye başvuracağımı söylesinler yeter. Emekli bir insanım, vaktim çok, hem bana da bir meşgale olur..." diyerek, kendisini tamamen aklayana kadar içinin rahat etmeyeceğini belirtti.
 
Açıklamalarının sonunda, haklı davasına karşı özellikle ulusal basının sergilediği ilgisiz tavırdan da şikayetçi olan Şendirek, toplantıya iştirak eden tek gazeteci olan Nazilli Postası muhabirine teşekkür ederek sözlerini noktaladı.