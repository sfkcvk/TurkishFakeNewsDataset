Erzurum'da Kaza Orucu Tutan Bir Kişi, Şehrin Geri Kalanına Saldırdı... Yoğun geçen Ramazan Ayı'nın ardından nispeten sakin bir döneme giren Erzurum, bu kez de kaza orucu tutan Selim İlger'in (64), inancına saygı duyulmadığı gerekçesiyle şehrin geri kalanına saldırmasıyla gündeme oturdu... 10 Temmuz günü Erzurum Akseki Camii İmamı Hüseyin Özköken'in ezanı bir kaç dakika erken okumasıyla orucu sakatlanan Selim İlger, bugün tuttuğu kaza orucu sırasında şehrin geri kalanından beklediği saygıyı göremedi. Bu sabah Cuma Namazı'nın ardından dağılan cemaate saldıran ve yakın akrabaları dahil 37 vatandaşı darp eden İlger, haklı davasını şu sözlerle savundu: "Ben hayatım boyunca Erzurum gibi nüfusun %104'ünün Müslüman olduğu böyle bir kentte dinimize bu şekilde bir saygısızlık görmedim. Yazıklar olsun. Tek bir hemşerimiz bile acaba şu an çevremde kaza orucu tutan biri var mı yok mu diye düşünmeden yemek yiyor, çok afedersiniz sokakta sigara içiyor. Öğlen vakti bütün restoranlar açık. Buyrun Avrupa olmuş Erzurum. Bu mu müslümanlık?!" Erzurum'da iftar saatine dakikalar kala halen agresif hareketlerini sürdüren Selim İlger yakın çevresi tarafından güçlükle zapt edilirken, Erzurum İl Müftüsü Kudret Gürsu, kaza orucu tutan müslümanlara karşı tıpkı Ramazan'da olduğu gibi saygı duyulması gerektiğini kaydetti. ''Sevgi, saygı, sabır gibi manevi değerlerin en yoğun bir şekilde yaşandığı oruç ibadetini vatandaşlarımızın en güzel şekilde gerçekleştirmesi için herkesin gerekli nezaketi ve özveriyi göstermesini, göstermediği takdirde de sonuçlarına katlanmasını bekliyoruz'' ifadelerini kullanan Kudret Gürsu, İslam'ın sadece senede bir ay değil, hayatın bütününe yayılan bir şekilde yaşanması gerektiğine de dikkat çekti.