Cuma Gecesi Dışarı Çıkan Bir Arkadaş Grubu Daha, Check-in'lerini Tamamlayarak ''Allahım çok eğleniyoruz'' Paylaşımları Safhasına Geçti Cuma gecesi birlikte Taksim'e çıkan 8 kişilik arkadaş grubu, 1 saat kadar önce tamamlanan Foursquare check-in işlemlerinin ardından ilk instagram fotoğraflarını da az evvel paylaşarak gerçekten çok acaip eğlendikleri yönündeki şpekülasyonları doğruladı. Tüm Türkiye'nin yanıtını merakla beklediği "acaba gerçekten eğleniyorlar mı?" sorusuna Asmalımescit civarındaki bir mekanda garson tarafından çekildiği bildirilen fotoğrafla anlamlı bir yanıt veren grup, ilerleyen saatlerde yapacakları Facebook ve twitter paylaşımlarıyla bu konudaki son soru işaretlerini de tamamen silmeyi hedefliyor.  Türkiye, gergin girdiği bir Cuma akşamında daha art arda gelen güzel haberlerle rahatladı. Gece birlikte dışarı çıkan hemen her arkadaş grubuyla birlikte gündeme gelen "Acaba eğlendiler mi? Nereye gittiler? Kaç kişiydiler? Ne yediler? Ne içtiler?" yönündeki endişeler ilerleyen saatlerde sosyal medyaya düşen paylaşımlarla birlikte yavaş yavaş giderilirken, son müjdeli haber de az önce İstanbul, Taksim'den geldi.  Foursquare'den edililen bilgilere göre saat 20.37'de Taksim Burger King'in önünde buluşan grup, 21.18'de Asmalımescit dolaylarındaki Dorinthia adlı mekana geçti. Mekana yerleşilmesinin ardından uzun bir süre herhangi bir fotoğraf paylaşımının gerçekleşmemesi kamuoyunda "yoksa eğlenmiyorlar mı? şarjları mı bitti? bir sıkıntı mı oldu?" şeklindeki endişeleri tetiklerken, 22.03 itibariyle instagram'a düşen ilk fotoğrafla birlikte Türkiye rahat bir nefes aldı.  Görgü tanıklarının ifadesine göre, fotoğraf paylaşımı grup içindeki 3 kızdan en eli yüzü düzgün olanı olarak nitelendirilen Burcu Yumutan(26)'ın telefonla konuşmak için mekan dışına çıkması ve yaklaşık 25 dakika sonra ancak geri dönmesi nedeniyle gecikirken, Yumutan'ın masaya oturmasıyla birlikte ilk cep telefonu da en yakındaki garsonla buluştu.  Bütün grubun eksiksiz bir şekilde tag'lendiği ilk fotoğrafın masadaki herkes tarafından tek tek like edilmesi ve Facebook'ta paylaşılmasıyla devam eden muazzam eğlencede 22.57 itibariyle 46 fotoğraf paylaşımı gerçekleşti. Grubun birbirlerinin üstüne yıkıldıkları, sarmaş dolaş oldukları, arka fonda Cenk Ataklar’ın Mert Gümrülü’nün kafasını ısırırken görüldüğü kareler, toplamda aldıkları 21 like’la gecenin şu ana dek en başarılı performansını sergilerken, sosyal medyada öne çıkan diğer önemli gelişmeler ise şöyle: Mert Gümrülü’nün (27) “Oyy chok ozlemisim bebishimi” başlıklı Burcu Yumutan’a sarıldığı kare, o esnada kadraja garson tepsisindeki Absolut şişesinin girdiğinin fark edilmesi üzerine derhal profil fotoğrafı haline getirildi. Cenk Ataklar’ın (25) bir aydır devam etmekte olduğu Salsa kursundan temel figürü Burcu Yumutan’a öğretmesi esnasında çekilen 12 poz, “Dance Day Friday!!!” albümüne eklenirken, toplamda 22 saniye kadar süren dans denemesinden bu kadar poz çıkarılması grup içerisinde takdirle karşılandı. Bora Dizbüker’in (27) ısrarları sonucu Burcu Yumutan’la beraber sandalye tepesine çıktıkları sekans, yalnızca tek bir kare pozlanmasının ardından garsonların uyarısıyla sona erdi. Asmalımescit'teki ekibin gerçekten çok eğlendiğine ikna olunmasının ardından gözler Cuma gecesi dışarı çıkan diğer arkadaş gruplarına çevrilirken, haber yayına hazırlandığı sırada Ankara Sakarya Caddesi'nde buluşan 5 kişilik bir gruptan hala tek bir fotoğraf paylaşımı gelmemiş olması nedeniyle şehirde şu an gergin bir bekleyiş hakim.