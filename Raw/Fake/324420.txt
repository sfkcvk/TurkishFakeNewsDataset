George RR Martin, Game of Thrones'un 2 Dakikalık Fragmanından 14 Sayfa Teori Üreten Cem Günaç'ı Yerinde İncelemek Üzere Ülkemize Geliyor... Game of Thrones’un yeni sezonunun 2.fragmanının yayınlanmasının ardından 14 sayfa tutan teorilerini ekşisözlük hesabından paylaşan Cem Günaç (26) beklemediği bir ilgiyle karşılaştı. Ünlü eserin yaratıcısı George RR Martin, “Gerizekalı mı bu çocuk acaba?” sorusuna yanıt aramak üzere Türkiye'ye geliyor. Dünya çapında yoğun bir ilgiyle karşılaşan Game of Thrones’un son fragmanına Türkiye’den yapılan önemli yorumlar karşılıksız kalmadı. Diziye ilham kaynağı olan kitap serisinin yaratıcısı ünlü yazar George RR Martin, bugün düzenlediği basın toplantısında ülkemize bir ziyarette bulunacağını ilan etti. Martin, “Fragmandan sonra arkadaşlar gelen tepkileri derledi, topladı bana ilettiler sağolsunlar. Aralarında bir tanesi özellikle dikkat çekici. Cem Günaç isimli şahıs, 2 dakikalık fragmana 14 sayfa teori yazmış… Te Allahım ya…” sözleriyle şaşkınlığını dile getirdi. Martin, açıklamalarını şöyle sürdürdü: “Jon Snow’un kendini tekrar öldürtme ihtimalinden girmiş, kötürüm oğlanın ejderhayı ele geçireceğinden çıkmış. Khaleesi’si, Jamie’si, Cercei’si derken valla ben sık sık dönüp kendi notlarıma baktım, ‘Ne diyor bu herif’ diye. İnsanlara olmadık bir şey mi sunuyoruz acaba dedim, beyinlerini mi yaktık diye hayıflandım. Hayır hiç üşenmemiş de pezevenk, 14 sayfa yazılır mı lan 2 dakikalık fragmana? Ben bizzat kitabın yazarıyım, başına otursam yarım A4 anca komplo üretirim. Var bir tuhaflık ama dur bakalım… Ya ciddi bir gerizekalı çıkacak bu işin arkasından ya da ben komple serinin devamının yazımını Cem Günaç’a bırakıp gelicem…” Ünlü yazarın kendisini ziyaret edeceğini öğrenen Cem Günaç cephesindeyse endişeli bekleyiş başladı. Gazetecilere yaklaşık 4,5 saat süren açıklamalarında Martin’in sebepsiz yere Türkiye’ye gelmeyeceğini, bu durumun kesin olarak Lannister’ların casterly Rock’ı kaybetmelerinin ilanı olduğunu anlatan genç, “Olay Light of Seven’la da ilgili olabilir. Ki ben bunu teorilerimin içinde de yazdım. Belki de Joffrey cinayetini benim üzerime atacak” ifadelerini kullandı. Başına bir şey gelmesi halinde yazdığı bir mektubun Tyrell’lere mutlaka ulaştırılmasını isteyen Günaç, acılı ailesi tarafından verilen yatıştırıcılar aracılığıyla uyutuldu.