Karnesinde 4 Zayıf Getiren 10 Yaşındaki Okan Dinçkök, Milli Eğitim'i Saran Paralel Yapı Tehlikesine Dikkat Çekti... İlk ve ortaöğretimlerde ilk yarı yılın sonuna gelinmesiyle birlikte milyonlarca öğrenci karne sevinci yaşarken, İstanbul Bağcılar Hazarfen Çelebi İlkokulu 4. Sınıf öğrencisi Okan Dinçkök(10)'ün evinde öfke ve hüzün vardı. Düzenlediği basın toplantısında 4 zayıf birden gelen karnesini gazetecilerle paylaşan Dinçkök, “İşte paralel yapının bana kurmuş olduğu alçakca kumpasın belgesi. Herkese ibret olsun” diyerek, başta anne ve babası olmak üzere tüm Türkiye'yi büyük oyunu görmeye davet etti. Karnesini almasının ardından İstanbul Bağcılar'daki evinde bir basın açıklaması yapan ilköğretim öğrencisi Okan Dinçkök'ün hedefinde paralel yapı vardı. Belli başlı bazı kesimlerin karne notları üzerinden kendisine karşı karalama ve yıpratma kampanyası başlattığını söyleyen Dinçkök, milli eğitim camiasında hala etkili olan paralel yapının kirli oyunlarını bugüne kadar olduğu gibi bundan sonra da korkmadan ifşa edeceğini belirtti. “Buyurun karnemi herkes görsün. Tamam hadi matematik neyse ama beden dersi nasıl zayıf gelir? Her teneffüste at gibi top peşinde koşturan ben değil miydim? Neymiş, hoca bi takla atın demiş de ben atamamışım. Dik durmuş, eğilmemişim. Bu mu yani suçumuz?” sözleriyle oynanan oyuna işaret eden minik Okan, sene başında 4-C’den 4-F’ye kaydırılmasıyla birlikte hain bir kumpasın adım adım içine çekildiğini iddia etti.  Talihsiz çocuk, bir takım odakların kendisine dayattığı bu karneyi tanımayacağını da sözlerine eklerken, “Ben bu yola kefenimle çıktım, 4 tane zayıfla mı yıpranacağım? Ha ne olur? Annem biraz kızar, en kötü babamdan iki tokat yerim ama o da babadır sonuçta. Karneme zayıf vermek suretiyle toplumun en küçük birimi olan ailemizin huzurunu ve gelişmesini baltalayacaklarını sananlar hiç heveslenmesinler. Biz onlara inat bir olacağız, birlik olacağız...” sözleriyle de ebeveynlerinin eninde sonunda kendisine sahip çıkacağından emin olduğunun altını çizdi. Şahsına karşı yürütülen karalama kampanyasının henüz yeni başladığına da dikkat çeken Dinçkök, “Bu kadar derine kök salmış bir paralel yapının beni Anadolu Lisesi'ne sokmayacağı da aşikardır. Kim bilir hatta belki üniversiteye de? Bu siyasi oyunu görsünler ve boş yere umut beslemesinler” diyerek ailesini de bundan sonraki süreçte yaşanacaklara karşı hazırlıklı olmaları yönünde uyarırken kapının çalması nedeniyle konuşmasına ara verdi.  Minik yavru, annesinden gelen "Hah geldi baban, hadi şimdi ona da anlat paraleli eşkenarı" uyarısıyla toplantıya apar topar son vererek odasına doğru koşmaya başlarken, kapıyı içeriden kilitlemden önce son kez basın mensuplarına seslenmeyi de ihmal etmedi: "Abi siz de babamla konuşun oyunu görsün tamam mı? Anlatın abi. Oyun çok büyük diyin. Paralel çok şey diyin..."