Milli Eğitim Bakanlığı'ndan Yeni Sistem Açıklaması: ''Bize birkaç gün verin, TEOG'dan daha kötü bir şey üzerinde çalışıyoruz...'' Cumhurbaşkanı Erdoğan'ın talimatıyla TEOG'un kaldırılmasının ardından bu yıl orta öğretimde uygulanacak sınav sistemiyle ilgili belirsizlik sürerken, Milli Eğitim Bakanlığı'ndan konuyla ilgili olarak sabır çağrısı geldi. TEOG'dan da kötü bir sistem için arayışların sürdüğünü açıklayan Bakanlık, "Bize 3-5 gün daha verin, söz utandırmayacağız" sözleriyle velilere ve öğrencilere güvence verdi.  TEOG'un hali hazırda yerine konacak bir alternatif düşünülmeden kaldırılması konusunda eleştirilerin yersiz olduğunu belirten Milli Eğitim Bakanı İsmet Yılmaz, "Açıkcası Sayın Cumhurbaşkanımız TEOG'u istemediğini söyleyince biz dedik heralde aklında daha kötü bir sistem var da onu söyleyecek. Ona güvenerek, biraz da emiri ikiletmemek adına hemen kaldırdık TEOG'u. Ancak henüz yeni sistemle ilgili net bir açıklama gelmiş değil. Bakalım bir kaç gün daha bekliycez, olmadı başımızın çaresine bakıcaz artık" ifadelerine yer verdi.  Yılmaz, Cumhurbaşkanı'nın şu an ABD'de olması nedeniyle geçiş sürecinin bir miktar uzayabileceğini de sözlerine ekleyerek şöyle devam etti:  "Ben kendisiyle bi kere telefonda görüşme fırsatı buldum. Onda da direkt soramadım açıkcası. Yolculuğunuz nasıl geçti, orada havalar nasıl falan derken arada 'ya o değil de bu ABD'de eğitim olayı çok kötü diyorlar, onlar napıyorlar ki acaba?' diyerek ağzından laf almaya çalıştım ama o sırada hat kesildi. Zaten kafası meşgul diye  tekrar aramaya da çekindim ne yalan söyliym. Neyse, öyle bir şey varsa aklında yakında öğreniriz nasılsa... Diye umuyorum en azından..." Cumhurbaşkanı Erdoğan'dan yeni sistemle ilgili net bir açıklama gelene kadar Bakanlık olarak kendilerinin de boş durmadan araştırmaya devam edeceklerini vurgulayan Yılmaz, "Tabii şimdi biz getirdik diye demiyorum, TEOG gerçekten baya kötü bir sistemdi. Sağolsun benden önceki arkadaşımız çıtayı epey yükseğe çekmiş." sözleriyle selefi Nabi Avcı'nın da hakkını teslim ederek ekledi: "Ancak tabii bu bir bahane değil. Biz kendimizden öncekini aşamıyorsak bu koltuğun hakkını veremiyoruz demektir. Allah'ın izni ve arkadaşlarımızın da gayretleriyle bundan daha da berbat bir sistem bulacağımıza ben gönülden inanıyorum. İlk olarak dünya genel sıralamasında eğitimde bizden daha kötü durumda olan ülkeleri inceleyerek işe başladık bile. Zaten sayıları çok fazla olmadığı için kısa sürede o araştırmadan işimize yarayacak sonuçlar çıkacaktır. Onun dışında tamamen bize özgü yeni bir sistem de olabilir. Atıyorum mesela şu her okulun kendi sınavını yapması gibi. Ancak bunları konuşmak için henüz çok erken. Velilerden ve öğrencilerden ricam biraz daha beklesinler. Hepsine Oha dedirtecek bir sistemle karşılarına geleceğime söz veriyorum..."