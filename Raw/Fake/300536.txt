Tesadüfen Keçiören Vergi Dairesi Memurlarıyla Birlikte Cuma Namazı Kılan Vatandaş, Daire Başkanlığına Getirildi... Bugün kılınan Cuma namazında tesadüfen Keçiören Vergi Dairesi memurlarıyla saf tutan Mustafa Büyüker (44), aldığı ani terfi ile Muhtasar Beyannameler Daire Başkanlığı’na getirildi. Haberi camii çıkışında alan talihli vatandaşın mutluluğu gözlerden kaçmadı... Ankara Keçiören’de bulunan Akşemsettin Camii tarihi günlerinden birine tanıklık etti. Cuma namazı için bir araya gelen cemaatin içerisinden Mustafa Büyüker isimli vatandaş, çıkışta hiç beklemediği müjdeli bir haber aldı. Namazın hemen ardından 45 dakikalık bir süre içerisinde kendisini Keçiören Vergi Dairesi Muhtasar Beyannameler Daira Başkanı olarak bulan Büyüker, şaşırtıcı yüksellişi konusunda açıklamalarda bulundu. “Valla cidden Allah yardım etti” ifadelerini kullanan çiçeği burnunda Daire Başkanı, yaşananları şu sözlerle aktardı: “Devlet dairelerinde bu tip olaylar yaşandığını hep duyuyordum. Yok işte Cuma’ya gittiği için terfi aldı, aman efendim eşi başörtüsü takınca yükseldi falan gibi, ama insan inanmıyor tabi. Halbuki gerçekmiş ya, varmış böyle bir kariyer yolu. Bakın ben şu namazdan önce işsizdim, şu an resmen daire başkanıyım. Bir denk gelir de Umre’ye gidebilirsem Maliye Bakanı olmaya kadar önüm açık artık.” Terfinin biraz ani olduğuna dair eleştirilere de değinen Büyüker, “İşte görüyorsunuz, çalışkan adamın derhal arkasından atıp tutulmaya başlanmış. Meyve veren ağaç taşlanır arkadaşlar” sözleriyle sert çıktı. Taze Daire Başkanı, başarısını çok çalışmasına borçlu olduğunun altını çizerek, özellikle farzı kılıp çıkmaması, sünneti beklemesi, vaazda camiiden ayrılmaması gibi kariyeri açısından son derece önemli olan vazifelerin hepsini yerine getirdiğini kaydetti. Tıpkı kendisi gibi Daire Başkanı olmak isteyen vatandaşlara seslenmeyi de ihmal etmeyen Mustafa Büyüker, kritik bazı ipuçlarını da paylaştı. "Hoca yönlendiriyor zaten. Onu dikkatli takip edicen. O yatarsa yatıcan, kalkarsa kalkıcan. Hasbelkader yanına da işte yüksek bir devlet memuru düşerse gerisi kendiğinden gelişiyor zaten.” diyen Büyüker, makam odasına yerleşmek üzere konuşmasına son verdi.