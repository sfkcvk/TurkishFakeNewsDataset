Hükümetten Memur ve Emekliye Yılbaşı Müjdesi: ''Milli Piyango size de çıkabilir...'' Yaklaşık 15 milyon memur ve emeklinin yılbaşı öncesi beklediği müjdeli haber, bugün Hükümet Sözcüsü Bekir Bozdağ'dan geldi. Haftalık basın toplantısında Milli Piyango Yılbaşı Çekilişi'ne değinen Bozdağ, istatistiksel olarak büyük ikramiyenin bir memur ya da emekliye çıkma şansının oldukça yüksek olduğuna dikkat çekti. Yılbaşı çekilişi için yaklaşık 40 milyon adet Milli Piyango bileti satıldığı bilgisini basın mensuplarıyla paylaşan Hükümet Sözcüsü, "Şu an bir memur ya da emeklimizin 61 milyon TL'lik büyük ikramiyeyi kazanma şansı 3'te 1'den daha fazla. Nimet Abla dahil kimsenin istatistiksel olarak böyle bir başarısı yok. Valla insanın tekrar memur olası geliyor..." sözleriyle beklenen müjdeli haberi verdi.  Büyük ikramiye yanında 1 adet 10 milyon, 1 adet 5 milyon, 1 adet 2 milyon, 1 adet de 1 milyon TL veren bilet bulunduğunu belirten Bekir Bozdağ, "Bunları da hesaba katıp hepsinin çeyrek biletlere çıktığını düşünürsek toplam 20 memur ve emeklimizin önünde gerçekten çok güzel bir fırsat var. İçte ve dışta yaşanan tüm olumsuz gelişmelere rağmen kamu çalışanlarımıza böyle imkanlar sunuyor olmamız ekonomik olarak da gücümüzü göstermesi açısından önemli. Üstelik sadece 15 TL karşılığında..." ifadelerine yer verdi.