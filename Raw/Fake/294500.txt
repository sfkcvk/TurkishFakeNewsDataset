Hamza Akyurt (26, İşsiz), Bir Holdingin IŞİD'den Ucuz Petrol İthal Etme Hakkı İçin Gerekirse Canını Vermeye Hazır Sınır ihlali gerekçesi ile Türkiye tarafından düşürülen Rus uçağıyla ilgili olarak bugün bir açıklama da 26 yaşındaki Hamza Akyurt'tan geldi. Akyurt, vatanın her santimetrekaresinin kutsal olduğuna ve buna saygı duymayanların gereken cevabı alacağına işaret ederken, aynı şekilde bir o kadar kutsal bir değer olan IŞİD'den ucuz petrol ithal etme hakkı için de gerekirse canını seve seve feda edeceğini vurguladı. Günün 9 saatini geçirdiği kıraathane’de basın mensuplarının sorularını yanıtlayan Hamza Akyurt, uçağın düşürülmesinin IŞİD petrollerini taşıyan tankerlerin Rusya tarafından vurulmasının bir kaç gün sonrasına denk geldiğini hatırlatarak söze başladı. “Tamam hava sahasıdır, Türkmen kardeşlerimizdir falan bunlar da güzel, bunlar da kutsal ama orada esas ucuz petrol getiren holdingimiz var bizim. Sen kimsin ki bunların tankerini bombalıyon ya? Böyle indirirler işte adamın uçağını” sözleriyle meselenin özüne inen Akyurt, konuşmasını şöyle sürdürdü: “Bugün petrolün fiyatı 5'i geçse hepiniz hop oturur, hop kalkarsınız. Bu holding de gidip sizin için cani, cellat demiyor; itle uğursuzla muhattap oluyor, ülkesine ucuz petrol getirmek için canını tehlikeye atıyor. Simdi biz bu yürekli adamlara göğsümüzü siper etmiycez de, başka napıcaz? Bugün çağırılayım, yarın gider orada seve seve petrol tankerlerimiz için canlı kalkan olurum, neticede işim gücüm yok. Hem bana bir aksiyon olur hem de belki aileye bi şehit maaşı falan bağlanır...” Pazar günü tüm yurttaşları sembolik olarak canlı petrol borusu oluşturmaya çağıran Akyurt, “Biz hep birlikte yere uzanıp, el ele verir de bir 100-150 metrelik petrol borusu olursak dünya da gerekli mesaj alır” diyerek tüm vatan sevdalılarını göreve çağırdı. Meseleye dikkat çekmek için doğacak ikinci oğluna ‘Tanker’ ismini koyarak farkındalık yaratmayı düşündüğünü de belirten Akyurt, “İlki ilker’di, bu da tanker olur. Uyumlu da. İkisi de bu ülkeye ve ona ucuz petrol taşıyan bu holdinge feda olsun” diye bağırdıktan sonra da holding flaması altında İstiklal Marşı okuyarak konuşmasını sonlandırdı. Hamza Akyurt’un bu cesur çıkışının ardından bir açıklama yayınlayan holding yönetimi ise, kendisinin şahsında Türkiye'nin dört bir yanından gelen destek mesajlarına teşekkür etti. Şirketin yönetim kurulu başkanı tarafından yapılan yazılı açıklamada şu ifadelere yer verildi: "Türkiye'nin genciyle yaşlısıyla kadınıyla erkeğiyle petrol tankerlerimizin arkasında durduğunu görmek bizlere bir kez daha bu aziz topraklarda kurulduğumuz için ne kadar şanslı olduğumuzu hatırlatmıştır. Bir takım dış güçlerin menfur saldırılarıyla art arda tanker ve petrol kaybettiğimiz şu acılı günlerde bir kez daha bu büyük milletin desteğiyle ayakta duruyor, geleceğe umutla bakıyoruz. Keşke hepinize iş verebilrseydik ama malum piyasa kötü. İnşallah önümüzdeki sene… CV’leriniz de açılması muhtemel pozisyonlar için elimizin altında zaten…”