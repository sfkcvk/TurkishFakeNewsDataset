Ege'de Ölen 11 Mülteciye En Çok Üzülen Yine Davutoğlu Oldu: ''Kim bu Suriye'deki iç savaşı körükleyenler ya!'' Suriye'deki iç savaşın acı sonuçları bugün Ege Denizi'nde ölen 11 kişiyle birlikte bir kez daha su yüzüne çıkarken, geçici hükümetin Başbakanı Davutoğlu olanlara en çok üzülen isimlerin başında geliyor. ''Suriye'de savaş çıkarana, oradaki savaşa destek olana, silah gönderene, erzak yollayana lanet olsun. Yeter artık yeter'' ifadelerini kullanan Davutoğlu, her ne kadar ağlamaya çalışsa da kamuoyuna yine gülümseyerek seslendi. Bodrum'da üst üste gelen mülteci ölümü haberleri hakkında Başbakanlık konutunda değerlendirmelerde bulunan Ahmet Davutoğlu, savaşın hiçbir zaman iyi sonuçlar vermeyeceğini, her türlüsünün ölüm getireceğini belirterek, şöyle devam etti: ''Yani inanın Suriye'de neden savaş var, neden bu insanlar önce Suriye'den, sonra da Türkiye'den kaçmak istiyorlar hiçbir fikrim yok. Onu oraya koyuyorum, bunu buraya koyuyorum, düşünüyorum, ediyorum. Hiçbir mantıklı açıklama bulamıyorum. Dünyada maalesef böyle orayı burayı didikleyip hiç üzerlerine vazife olmadığı halde bir başka ülkedeki iç savaşa cephane taşıyanlar, adeta yanına körükle gidenler var. Şimdilik tek diyebileceğim, bu savaşın sürmesine kimler neden oluyorsa hepsine lanet olsun, Allah hepsini kahhar sıfatıyla kahreylesin...'' Türkiye'nin elinden geldiğince Suriye halkına destek olmaya çalıştığını da sözlerine ekleyen Davutoğlu, son olarak şunları kaydetti:  
 
''Evet, hepimizin bağrı yandı ancak inancımızı kaybetmek gibi bir lüksümüz yok şu an. Biraz daha dişimizi sıkmamız lazım. Bu savaşa neden olanlar eninde sonunda pes edeceklerdir. Ben inanıyorum ki o ülkelerdeki kamuoyu da şu manzaraların ardından bizim bu işte bir mesuliyetimiz olabilir mi, acaba bu çocuklardan bir kısmı da bizim yolladığımız roketlerden kaçarken ölmüş olabilir mi acaba diye kendi hükümetlerini sorgulama noktasına geleceklerdir. Esed zaten gidici, onu tekrar söylememe gerek yok ama bana kalırsa bu korkunç savaşa dahil olan diğerleri de bir noktada gidecek. Ben buna inanmak istiyorum...''