Haramzedeler-Başçalan-Fuat Avni Derken Bir Mesai Gününü Daha Dolduran Dinçer Baynaz(32), Ülkenin Gidişatından Son Derece Memnun 17 Aralık Operasyonu'nun ardından bir süredir her gün bir yenisi internette yayınlanan ses kayıtları büyük yankı uyandırırken, tape'ler sayesinde bir mesai gününü daha eğlenerek tamamlayan Pharmosen İlaç A.Ş'de yüzler gülüyor. Şirkette satın alma uzmanı olarak çalışan Dinçer Baynaz (32), konuyla ilgili olarak bugün düzenlediği basın toplantısında "Her tape düştüğünde şirkette adeta bir bayram havası esiyor. Dinlemesiydi, yorumlarıydı, yeni tweet beklemesiydi derken nasıl akşam oldu anlamıyoruz. Keşke hep böyle devam etse..." sözleriyle, onbinlerce çalışanın sesi oldu. Çalışma hayatında 9., Pharmosen İlaç Satın Alma departmanında 6. senesini dolduran Dinçer Baynaz, bugün öğleden sonra internete düşen "Erdoğan-Kalkavan Milli Gemi görüşmesi"nin ses kaydını dinledikten sonra ofisinde basın mensuplarını ağırladı. 17 Aralık'tan beri iş hayatının en eğlenceli ve rahat günlerini yaşadığını belirten Baynaz'ın mutluluğu gözlerinden okunurken, yaşadığı coşkuyu "Vay arkadaş, ne olaylar dönmüş. Bak bu tape var ya baya ses getirir, buraya yazıyorum" sözleriyle dile getirdi. Tecrübeli satınalma uzmanı, daha sonra bir yandan Twitter ve Facebook hesaplarından Tape'yle ilgili rutin paylaşımlarını yaparken, bu işlemin günlük mesaisinin önemli bir bölümüne tekabül ettiğini ve aylardır doğru dürüst iş falan yapmadığını da açık yüreklilikle ifade etti. Sadece kendisinin değil nerdeyse tanıdığı herkesin aynı durumda olduğunu belirten Baynaz, ülkedeki ekonomik durgunluğun da temel olarak tüm çalışanların mesai saatleri içerisinde internete kitlenmesinden kaynaklandığını iddia etti. Baynaz, çarpıcı açıklamalarına şöyle devam etti: "Valla özellikle tape düştüğü saatlerde iş yükünde çok belirgin bir hafifleme oluyor. O yüzden de biraz istiyoruz açıkçası. Diğer şirketlerden olsun, müşterilerden olsun gelen mail'ler telefonlar falan direkt kesiliyor o ara. 17 aralık öncesi günde 100 yazışma yapıyorken, bugünlerde bu rakam 50-60 civarında. Zaten tape geldi, onu izle, paylaş, üzerine yorum yap, yorumları oku derken 3 dakikalık bir kayıt en aşşa 1 saatlik mesaiyi götürüyor. Normalde o 1 saati doldurmak için ne taklalar atıyordum ben, büyük kolaylık valla. Biliyoruz, her güzel şey gibi bir gün bu da bitecek ama gönül istiyor keşke hep böyle sürse..." Baynaz, bugüne dek en sevdiği tape'ler top 5 listesini açıkladığı sırada odaya giren şirketin operasyon sorumlusu Kadir Gülçenli ise bir sonraki tapede hangi isimlerin olacağına dair herkesten tek tek tahmin istedi. "Bu da bizim kendi aramızda icat ettiğimiz bir oyun. Her gün tahmin yapıp, bahis oynuyoruz. Kaybedenler bütün şirkete tatlı ısmarlıyor..." sözleriyle durumu açıklayan deneyimli satın almacı, bir sonraki tape için kendisinin oyunun Bekir Bozdağ'a olduğunu belirtti.  Bu şekilde mesailerin hiç olmadığı kadar eğlenceli geçtiğine değinen Baynaz, "Haramzedeler de, Başçalan da çok önemli işler yapıyor ancak sayfayı her refresh ettiğimde yeni bir yorumu düşen Fuat Avni'nin yeri bende ayrıdır. İsabetli yorumları sayesinde az tatlısını yemedim bu arkadaşların eheh" sözleriyle çalışma arkadaşlarına takılmayı da ihmal etmedi. Açıklamalarına devam ettiği sırada koridordan gelen "yeni tape!" sesleri nedeniyle konuşmasını yarıda kesen Baynaz, peşine taktığı basın ordusuyla birlikte toplantı odasına doğru hızlı adımlarla harekete geçti. Baynaz'ın odaya girmesiyle birlikte duvardaki projeksiyon perdesinde oynamaya başlayan "rakip ilaç firması müdürü Ercan Gökovanlı - firmamız çalışanı Dinçer Baynaz tapesi" ise tüm ofis çalışanları tarafından ilgiyle dinlendi. Sıkı bir maaş+prim+ticket pazarlığının döndüğü, verilecek terfi karşılığında müşteri ve fiyat listelerinin rakip firmaya transfer edileceğinin anlaşıldığı kaydın ardından, Dinçer Baynaz iş arkadaşlarının yuhalamaları ve Barış Manço'dan "Halil İbrahim Sofrası" parçası eşliğinde ofisten uğurlandı.