O Kadar da Güzel Olmayan Başarısız Genç Kız, Son Yolculuğuna Uğurlandı İstanbul Kağıthane'de, okula giderken geçirdiği trafik kazası sonucu yaşamını kaybeden 17 yaşındaki lise öğrencisi Sevil Yöneylem, ailesinin ve birkaç kişinin daha katıldığı cenaze namazının ardından toprağa verildi. En büyük hayali 2 yıllık bir okul bitirmek ve üniversitede tanışacağı bir çocukla evlenmek olan genç kızın o kadar da güzel olmadığı belirtilirken, ailesi derslerindeki başarısızlığı ile ilgili açıklama yapmaktan kaçındı.
 
 
 Ali Borat Lisesi son sınıf öğrencisi olan Sevil Yöneylem, okuluna giderken geçirdiği trafik kazasının ardından dün Beşiktaş Muradiye Cami'nde düzenlenen gösterişsiz bir törenle ebediyete uğurlandı. Olayı büyük bir metanetle karşılayan aile, "Önce Teşvikiye Cami'ne başvurduk ancak kabul etmediler. İyi ki de etmemişler zira burayı bile dolduramadık. Kızımız pek güzel ve zeki olmadığı için ne eş dosttan, ne de medyadan haklı olarak pek ilgi göremedik." açıklamasında bulundu. Kızlarının derslerindeki başarısızlığı hakkında ise konuşmak istemeyen Yöneylem ailesi oldukça sakin görünürken, nispeten acılı anne Perihan Yöneylem, "Tek hayali 2 yıllık bir bölüm kazanmaktı ama doğrusunu söylemek gerekirse onu bile becerebilecek gibi görünmüyordu." demekle yetindi.   
 
 
 Kızının, başına gelecekleri sanki önceden hissettiğini söyleyen anne Perihan Yöneylem, "Son günlerde sürekli bana gördüğü rüyaları anlatıyordu. Anne diyordu, 'böyle upuzun bir yol var, sonunda beyaz bir ışık var' falan filan, neyse işte bi şeyler diyordu ama kızım genelde saçma sapan konuştuğu için pek kulak asmadım." diyerek, yaşadığı pişmanlığı anlattı.
 
Genç kızın hayatını kaybettiğini günler sonra farkeden sınıf arkadaşları ise bu talihsiz kazayı "Hadi ya? Neyse..." sözleriyle yorumladılar. Sınıf arkadaşlarından bir kaç tanesinin, "Adettendir, hem o hengamede belki ders kaynar" diyerek Yöneylem'in sırasına çiçek koyma teklifi ise talihsiz genç kızın hangi sırada oturduğunu hiç kimsenin net olarak hatırlayamaması nedeniyle hayata geçirilemedi. 
 
Arkadaşlarının ölümünü haber aldıktan sonra, her zamanki gibi İstiklal Marşı okuyarak sınıflarına giren öğrenciler, öğle arasında kazanın olduğu yerde üst geçit yapılması için eylem yapmaya niyetlenseler de, derslerin yoğunluğundan ve havaların biraz soğuk gitmesinden dolayı bu kararlarından da vazgeçtiler.