Yurtdışı Seyahatine Çıkan Erdoğan, Davutoğlu'nu Sıkı Sıkı Tembihledi: ''Kibritle oynamayın, yaramazlık yapmayın. Dolapta yemek var, ısıtıp yersiniz'' Cumhurbaşkanı Recep Tayyip Erdoğan, Kolombiya, Meksika ve Küba'yı kapsayan Güney Amerika turu için ilk durak olan Kolombiya'ya giderken, sık sık yaptığı telefon görüşmeleriyle aklının Türkiye'de kaldığını gözler önüne seriyor. Gün içinde belirli aralıklarla Ahmet Davutoğlu ile konuşarak ülkeye dikkat etmesi konusunda tembihleyen Cumhurbaşkanı Erdoğan, ''Bakın, hiç sağa sola bulaşmak, yaramazlık yapmak yok. Kibritle falan oynamayın, uslu uslu beni bekleyin'' diyerek, Türkiye'yi bıraktığı gibi bulmak istediğini kaydetti. Başkent Bogota'da Kolombiya Dışişleri Bakanlığı protokol yetkilileri tarafından karşılanan Tayyip Erdoğan, ilk iş olarak vakit kaybetmeden Türkiye'yi arayarak her şeyin kontrol altında olup olmadığını öğrendi. Kolombiya Dışişleri Bakanı Juan Sebastian Corona'ya dert yanan Erdoğan, ''Yola çıkmadan önce de tembih ettim. 'Ahmet bak sen artık büyüdün, abi oldun. Artık Dışişleri Bakanı da değilsin. Bunlara sahip çık ben yokken' dedim ama yine de güvenemiyorum'' şeklindeki sözleriyle, her şeye kendisinin yetişmek zorunda olduğunu üzülerek belirtti. Cumhurbaşkanlığı'nın dışarıdan kolay göründüğünü, ama işin içine girince bir milyon şey olduğunu söyleyerek Kolombiyalılarla dertleşen deneyimli Erdoğan, daha sonra çalan telefonunu göstererek ''Ha, buyrun. Bak yine beni arıyorlar'' diyerek Türkiye'den gelen çağrıya yanıt verdi. Erdoğan'ın Başbakan Davutoğlu ile konuştuğu tahmin edilirken, ''Merkez Bankası'ndan ararlarsa sen bişi deme, ben dönünce konuşurum'', ''Bak paraleli ihmal etme sakın ha, boş bırakmaya gelmez'', ''Ben yokken hiçbi belgeye imza atmayın, ben dönünce hepsine bakarım'', "O buğday, pirinç stokları tükenene kadar onları yiyin, yetmezse ithalat yaparsınız e mi evladım?" gibi ifadeleri kullandığı gözlendi. Kolombiyalı karşılama heyeti ise gezi boyunca Erdoğan'ı sakinleştirmeye çalışırak, ''Ya öyle de Cumhurbaşkan'ım, böyle böyle sorumluluk vermeden olmaz. Biraz kendi hallerine bırakın'' şeklindeki sözlerle Türk heyetini teselli etti. Kolombiyalılar olarak kendilerinin daha sakin bir tabiata sahip olduklarını söyleyen Juan Sebastian Corona, ''Sonuçta biz de Kolombiya olarak düşe kalka büyüdük Cumhurbaşkan'ım. Biraz salacaksınız, gidecek dayak da yiyecek, kavga da edecek, komşunun ağacına da dalacak. Zamanla kendi öğrenecek dünyayı yani. Ya varya, bizim ilk Başbakanın dizleri hep yaraydı" dedi. Erdoğan Kolombiya'daki temaslarına devam ederken, Türkiye'yi bir başına bırakma konusunda ne kadar hassas olduğu Yunanistan'dan gelen haberle bir kez daha ortaya çıktı. Yunanistan'ın çiçeği burnundaki Başbakanı Aleksiz Çipras, Erdoğan'ın Türkiye'ye göz kulak olması yönünde özel ricada bulunduğunu belirterek, komşu olarak elinden geleni yapacaklarını ifade etti. ''Çipras'cım ben yokum, sen ara sıra bakarak olursun bizimkilere, gözüm arkada kalmasın'' diyerek Türkiye'nin anahtarını kendisine veren Tayyip Erdoğan'a çok teşekkür eden çiçeği burnunda Başbakan, ''Biz de artık ara sıra girip, kontrol ederiz. Elimize mi yapışacak, nedir yani'' sözlerini sarfetti.