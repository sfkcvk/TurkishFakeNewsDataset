Son 1 Ayda 6. Kez Cumhurbaşkanı Erdoğan'la Buluşan Muhtarlar Sonunda İkna Oldu: ''Tamam ya, başkanlık sistemi en süperi. Tamam, yeter'' Bundan yaklaşık 1 ay önce başlayan ve gün geçtikçe gelenekselleşen “Cumhurbaşkanı – Muhtarlar Buluşmaları”nın 6. ayağı bugün Ak Saray’da yapıldı. Türkiye’nin çeşitli yerlerinden gelen muhtarlar, daha önce toplantılara katılanların dinlediği gibi bir kez daha uzun saatler boyunca başkanlık sisteminin faziletlerini dinlemek zorunda kaldı. Beklenen açıklama ise öğle arasında Marmara Muhtarlar Derneği Başkanı’ndan geldi: “Tamam, vallahi ikna olduk, geçilsin başkanlık sistemine. En güzel sistem o sistem. Yeter, daha fazla muhtar şu çileyi çekmesin” Cumhurbaşkanlığı Sarayı’nda 6. etabı düzenlenen Muhtarlar Buluşması ilk kez önemli bir çıkışa sahne oldu. Toplantıya verilen öğle arasında basın mensuplarının karşısına geçen Marmara Muhtarlar Derneği Başkanı Mahmut Akatlı, “Artık yeter” mesajı verdi. Bugüne dek toplam 1,742 muhtarın bizzat Erdoğan tarafından adeta alçıya alınarak saatlerce başkanlık sistemi propagandası dinlediklerine dikkat çeken Akatlı, yaşanan psikolojik sorunlar nedeniyle şu an Türkiye’nin birçok köyünde, komşu köyden kız istemeye bile gidemeyecek hale gelen muhtarlar bulunduğunu kaydetti. Sırf Erdoğan’la buluşmamak için çoğu muhtarın toplantı günlerinde mahalledeki kömürlüklere saklandığını da ekleyen Akatlı, “İnanın şuraya getirecek adamı artık zor buluyoruz. Yolda bayılan mı istersin, sinir krizi geçiren mi istersin hepsi gırla” sözleriyle yaşanan sıkıntıların altını çizdi. Muhtarlar gibi bugüne dek ülke siyaseti tarafından pek de fark edilmemiş, kendi halinde yaşayan bir grubun son dönemde bir takım odaklar tarafından bir tür oyunun içine çekilmeye çalışıldığını da kaydeden dernek başkanı, zaman zaman akıllarına çeşitli teorilerinin de gelmeye başladığını şu sözlerle ifade etti: “Valla biz anlamadık zaten, neden muhtarlar olarak hedef biz seçildik? Kaymakamlar var, valiler var, belediye başkanları var. Var da var yani... Ama koca ülkede herkes kendini bir şekilde kurtardı, olan yine biz muhtarlara oldu. Eskiden iyi kötü ikametgah belgesi falan veriyoduk, şimdi onu da vermiyoruz. Direkt nüfus müdürlüklerinden alıyolar. Yani şimdi biraz komplo teorisi gibi olacak ama; acaba hiç işimiz gücümüz yok diye mi bize bu işkenceyi yapıyolar?” Mahmut Akatlı, toplantılar esnasında Cumhurbaşkanı Erdoğan’a da durumu münasip bir dille anlatmaya çalıştıklarını ancak başarılı olamadıklarını da aktardı. 4. Toplantıda cesaretini toplayan bir muhtarın “Cumhurbaşkanım, iyi güzel anlatıyosunuz da, yani afedersiniz Başkanlık sisteminden biz ne anlarız?” sorusunu sormaya çalışırken bayıldığını hatırlatan tecrübeli başkan, gazetelerin o muhtar için 'Erdoğan sevgisinden bayıldı' şeklinde başlık attığını da ekledi. Hem bu tip yanlış anlaşılmaların yaşanmaması hem de muhtemelen Cumhurbaşkanı Erdoğan’ın hiçbir uyarıyı kale almaksızın Muhtarlar Buluşmaları’na devam etmesi olasılığı nedeniyle her muhtarı kendi önlemini almaya davet eden Akatlı’nın kamuoyuyla paylaştığı kimi öneriler şöyle; - Yanınızda kulaklık getirin. Özellikle kulak içi kulaklıklar sayesinde dışarıdan görünmeden radyo falan dinlenilebiliyor. Başkanlık sistemi anlatımının etkilerinden kurtulmak için birebir. Yalnızca herkes Erdoğan’ı alkışlarken eşlik etmeyi unutmayın. - Salona giriş esnasında o kalabalıkta ufak bir hengame oluyor. Kaçış denenebilir. Fakat Saray çok büyük. Önceki toplantılardan bu şekilde kaçıp hala haber alınamayan muhtarlar var. Yanınızda en azından pusula bulundurun bu yöntemi deneyecekseniz. - Toplantı davetini alır almaz Gülen Cemaati’nin en yakın kurumuna gidip bağlılığınızı ilan edin. Bu esnada çekeceğiniz videoyu sosyal medyaya yükleyin. Aynı akşam 2 kişi gelip davetiyeyi geri alıyor. Buraya kadar her şey güzel. Sonra gelen 2 cemaatçiyi de atlatabilirseniz, sizden iyisi yok. - Muhtarlıktan istifa edin. Henüz ev hanımlarını hiçbir toplantıya çağırmadı. Ev hanımı olun. Zorlu, fakat en azından Erdoğansız bir meslek.