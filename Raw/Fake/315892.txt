Hükümetten Yeni Yıl Müjdesi: 2017’ye Sağ Salim Ulaşan Tüm Vatandaşlara Gazi Ünvanı Verilerek Maaş Bağlanacak... Terör, savaş, darbe, suikast, iş kazası, yangın, doğal afet ve cinayetlerle dolu uzun bir yılı geride bırakmaya hazırlanan Türkiye, 2016’dan sağ salim çıkarak 2017’ye ulaşan vatandaşlarını ödüllendirmeye hazırlanıyor. Bakanlar Kurulu'nun bugünkü toplantısında gündeme alınan “2017'ye ulaşmayı başaranlara Gazilik ünvanı verilmesi”yle ilgili düzenleme, önümüzdeki günlerde Meclis'te de görüşülecek.  Konuyla ilgili açıklama Hükümet Sözcüsü Süleyman Soylu'dan geldi. Soylu'nun kameralar karşısına geçmesiyle birlikte kendilerini yeni bir felaket haberine hazırlayan basın mensupları, "Yok yok sakin olun ya. Bu sefer iyi bir şey söyliycem arkadaşlar" açıklamasıyla rahatlarlarken, basın toplantısındaki endişeli hava da yerini merak ve heyecana bıraktı.  Geride bırakmaya hazırlandığımız 2016'nın herkes için zor ve acılarla dolu bir yıl olduğunu belirten Soylu, az evvel sona eren Bakanlar Kurulu toplantısında da bu konunun gündeme geldiğini ve hükümet olarak 2016'yı bir şekilde sağ salim atlatmayı başaran vatandaşların küçük bir jestle ödüllendirmesi gerektiği yönünde ortak bir karara varıldığını açıkladı.    Hükümet Sözcüsü, içinden geçtiğimiz süreç itibariyle özellikle büyükşehirlerde yaşayan ve sabah evinden çıkan bir vatandaşın, akşam yine aynı eve tek parça dönmesinin küçümsenemeyecek bir başarı olduğuna dikkat çekerken, “Hükümet olarak bu azmi gösterenlere Gazi ünvanını vermenin en uygun formül olduğuna karar verdik. Sonuna kadar hak ediyorlarlar, bizimkisi sadece o hakkı teslim etmek. Bakalım gerçi daha 10 gün falan var ama benim temennim mümkün olduğunca çok yurttaşımızın bu ünvanı alabilmesi" sözleriyle de temkini elden bırakmama çağrısında bulundu.  Gazilik Unvanı ve maaşıyla ilgili düzenlemenin önümüzdeki günlerde netleşerek önerinin meclise getireleceği belirtilirken, tasarıyla ilgili detaylar da yavaş yavaş kulislere sızmaya başladı. Alınan bilgilere göre 2017’ye ulaşan vatandaşların üç ana gruba ayrılması planlanıyor. Terör saldırısı, kaza veya afete doğrudan hedef olup yaralı kurutulanlar “A grubu Gazilik”, olay anında bölgede olup yara almadan kurtulmuş ama olayın şokunu yaşamış olanlar “B grubu Gazilik”, şans eseri o an orada olmayan ama bir sonrakine denk gelme ihtimali kuvvetli bir şekilde mevcut olanlar ise “C grubu Gazilik” unvanı alacak. Bu 3 gruba girmeyenler ise en alt kademe olarak “D grubu Gazilik” sınıfında değerlendirilecek. Maaş derecesi ise A>B>C>D şeklinde ayarlanacak.