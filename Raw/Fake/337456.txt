Konya Ovası Projesi Kapsamında Hidrojen Bombası Geliştirmek İsteyen Üreticilere de %75 Hibe Desteği Verileceği Açıklandı... Tarımsal kalkınma ve sürdürülebilir tarım ürünleri yetiştirmek amacıyla üreticilere destek vermek için başlatılan Konya Ovası Projesi'nin kapsamının genişletilerek, uranyum zenginleştirme, hidrojen bombası yapımı ve denenmesi projelerine de destek verileceğinin açıklandı. Başbakan Binali Yıldırım tarafından yapılan açıklamada, Yozgat-Kırşehir-Kırıkkale-Aksaray-Konya-Niğde ve Nevşehir illerini kapsayan KOP (Konya Ovası Projesi) kapsamında, girişimcilerin yerel imkanları ile hayata geçiremedikleri kitle imha silahları geliştirme fikirlerinin de destekleneceği ifade edildi. Açıklama proje kapsamındaki illerde büyük heyecan uyandırırken, hidrojen bombası yapmak ve uranyum zeginleştirmek isteyen girişimciler KOP bölge müdürlükleri önünde uzun kuyruklar oluşturdu.  Konuyla ilgili olarak KOP bölge müdürlüklerinden yapılan açıklamada ise, hibe desteğinde önceliğin uranyum zenginleştirme ve nükleer füzyon konusunda tecrübesi olan girişimcilere verileceği bildirildi. Ayrıca ürettiği nükleer silahı kendi ilinde deneyecek girişimcilerin diğerlerine göre %10 daha yüksek hibe desteği alacağını belirten KOP Genel Müdürü Veysel İrilan, ''Tabii inşallah bir sıkıntı çıkmaz ama Allah korusun kimsenin gidip de bir başkasının memleketini buharlaştırmasını da istemeyiz. Kuzey Kore bile bunu yapabiliyorsa bizim insanımız en güzel şekilde uranyum zenginleştirecektir. Yeter ki kendimize inanalım" sözleriyle de girişimcilere destek oldu. Konuyla ilgili olarak bölgede yaşayan vatandaşların görüşleri ise şöyle:  Rahmetlik dedemin en büyük isteği ölmeden önce şehrin bir yıkıldığını görmekti. Ona görmek nasip olmadı kısmet bizeymiş artık. Yerli hidrojen bombasının ilk önce Kırşehir'de denenmesi için ilimizde başlatılan imza kampanyası 250.000'e ulaştı. Ki şehrin merkez nüfusu 140.000. Başka bir şey söylemiyorum.   Emmimin oğlunun da vermiş olduğu bir proje var onaylanır ise inşallah Kırıkkale'de denemesini yapacağız. Ayrıca Kırıkkale'nin MKE gibi bir avantajı var. İnşallah başarı ile denemesi yapılır ve kazanan Türkiye olur.  Bu proje ile ilimiz dünya gündemine oturmaz ise bir daha hiçbir şekilde gündeme gelemeyiz.Bu yüzden tüm Yozgat bu projeye kitlenmiş vaziyette. Demene gerçekleştiğinde 6,5 şiddetinde bir deprem bekliyoruz. Yozgat bu uğurda kendini feda etmeye hazır. Vatan sağolsun.  Bunca zaman patates ektik de ne oldu? Elimize ne geçti? Bu silahın denemesi inşallah burada olur ise belki toprak da bir silkinir kendine gelir. Para eden bir şeyler yetişmeye başlar. Niğde'nin artık beyaz bir sayfa açmaya ihtiyacı var.   Bundan yıllar önce bende böyle bir bomba yapmak için traktörümü satmıştım. Zaten kredili almıştım krediyi kapatınca az bi para kaldı elime. Ben de nohut ekmiştim o sene.