Büyükşehir Belediyesi Afet Koordinasyon Merkezi'nden İstanbullular'a Önemli Çağrı: "Kurtarın bizi!"  Yoğun kar yağışı ve tipi İstanbul'da hayatı olumsuz yönde etkilemeye devam ediyor. Kar nedeniyle birçok yolun kapandığı şehirde ulaşım güçlükle sağlanırken, Büyükşehir Belediyesi Afet Koordinasyon Merkezi (AKOM) bu sabah yaptığı açıklamayla son olarak Kağıthane'de bulunan genel merkezinin de dünya ile ilişkisinin kesildiğini bildirdi. Açıklamada "Şu an bi şey koordine edecek durumda değiliz. Açıkcası buradan nasıl çıkacağımızı bile tam bilemiyoruz. Herkes başının çaresine baksın." denilerek, yolu Kağıthane civarına düşen vatandaşlardan becerebiliyorlarsa AKOM binasına ulaşmaya çalışmaları rica edildi.
 
Boleyler, son olarak İstanbullullara mümkün mertebe evlerinden çıkmamalarını, çıkacaklarsa da kendi araçlarından ziyade toplu taşımayı kullanmalarını tavsiye ederek şöyle devam etti:
 
"Gerçi onlar da yolda kalıyor ama kalabalık olunca en azından birbirlerine sarılıp ısınırlar. Bir de vatandaşlarımız kar yağmasa bile nasılsa trafik yüzünden yine yolda kalacaklarını düşünerek rahatlayabilirler. Aynısının biraz daha soğuk ama  daha güzel manzaralısı gibi yani, öyle düşünsünler. Ayrıca yolu Kağıthane civarından geçen vatandaşlarımız bir zahmet AKOM binamıza ulaşmaya çalışırlarsa seviniriz. Tabelamız olacaktı orada bi yerde ama kar altında kalmıştır, dozerleri falan takip ederlerse bulurlar bizi. Şu an acil ihtiyaçlarımız: sigara, battaniye ve kömür..."
 
Haber yayına hazırlandığı sırada AKOM yetkililerine ulaşma çalışmaları devam ederken, Erzurum'un Pasinler İlçesi'ne Bağlı Demirdöven köyünden hareket eden bir grup duyarlı vatandaşın da arama kurtarma çalışmalarına katılmak üzere bölgeye hareket ettiği gelen son bilgiler arasında.