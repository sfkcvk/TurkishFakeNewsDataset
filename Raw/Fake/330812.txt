Beyaz Saray Sonunda Pes Etti: ''Yaa hee Büyükelçi yaptı hee...'' ABD ile yaşanan vize krizinde en baştan beri ısrarla bu ülkenin Ankara Büyükelçisi John Bass'ı suçlayan Türkiye'nin kararlı tavrı sonunda meyvelerini verdi. Haftalık basın toplantısında 2 gün önce yapılan 'Hayır yönetim olarak bizim kararımız' açıklamasına rağmen Cumhurbaşkanı Erdoğan'ın bugün de vize krizi için Büyükelçi Bass'ı suçlamasıyla ilgili bir soruyu yanıtlayan Beyaz Saray Sözcüsü Heather Nauert, "Yav hee Büyükelçi kafasına göre durdurdu vizeleri hee... Dingonun ahırı çünkü bura..." sözleriyle iddiaları doğruladı.  Vize krizinin başında Türkiye'den gelen Büyükelçi Bass'a yönelik ilk suçlamaları diplomatik bir adım olarak değerlendirdiklerini belirten Nauert, krizde gelinen noktayı şu sözlerle aktardı:  "Gerçekten böyle kritik bir kararı bir büyükelçinin tek başına alabileceğine ihtimal vermiyorlardır heralde dedik. Bize 'nasılsa Bass'ın buradaki görev süresi doluyor, hadi siz de onu suçlayın da bu işi büyümeden çözelim' şeklinde bir mesaj verdiklerini düşündük ama şimdi bu ısrara bakınca o kadar da emin olamıyoruz. Üstüne basa basa bütün yönetim, Dışişleri, Beyaz Saray falan hep birlikte karar verdik diyoruz, sanki duvara söylemişiz gibi halen 'Yönetimin işi değildir, bir büyükelçinin halt yemesidir' deniyor. İkna etmek için ne yapalım? Yemin mi edelim? İncil'e el mi basalım?" Türk Hükümeti'nin sırf 'Olm Bass git' esprisi yapabilmek için bile Büyükelçi'yi suçluyor olabileceğini de sözlerine ekleyen Beyaz Saray Sözcüsü, "O ya da başka bir sebep bilemiyoruz ama galiba söylediklerine gerçekten inanıyorlar. Aklımıza daha mantıklı bir açıklama gelmiyor artık..." derken bu noktadan sonra kendileri için de durumu kabullenmek dışında bir çözüm görünmediğini itiraf etti:  "Aynen aynen, Bass kafasına göre iş yaptı biz de ondan çekindiğimiz için bir şey diyemedik. Bizde öyle çünkü, özgürlükler ülkesi olduğu için herkes kafasına göre iş yapabiliyor. Böyle böyle süper güç olduk. Hatta siz söylemeden söyleyelim, Büyükelçi'yi de görev süresi dolduğu için değil siz istediniz diye Ankara'dan gönderiyoruz. Ceza olsun diye de tee Afganistan'a sürdük. Gazeteleriniz için şu manşeti de muhtemelen düşünmüşsünüzdür ama biz yine söyleyelim: 'Bass'ıp Gitti!'. Nasıl süper değil mi?" Nauert, Bass yerine atanacak yeni Büyükelçi için isim listesini en kısa sürede Türk tarafına ileteceklerini de belirterek "Yeni bir kriz çıkma ihtimaline karşı yine adı ve soyadıyla kelime oyunu yapılabilecek isimler seçmeye çalışıyoruz. Belli olmaz çünkü yenisinin de tepesi atar, kafasına göre nota verir falan. Liste tamamlanır tamamlanmaz Cumhurbaşkanı Erdoğan'ın onayına yollayacağız, artık hangisini uygun görürlerse" sözleriyle basın toplantısına son verdi.