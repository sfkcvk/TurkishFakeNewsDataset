Çalıştığı Uluslararası Şirketin Potansiyel Yönetici Havuzuna Seçilen Genç Mühendisin Adı, Memleketi Yozgat'ta Bir Parka Verildi Uluslararası bir lojistik firmasının Türkiye bacağında Business Analyst olarak çalışan Gökçen Kurtulan'ın (27), geçtiğimiz ay şirketin potansiyel yönetici havuzuna seçilmesiyle birlikte memleketi Yozgat'ta başlayan kutlamalar tüm coşkusuyla sürüyor. Kurtulan ailesinin İstanbul'a göç etmeden önce bir dönem yaşadığı evi geçen hafta içinde müze haline getiren Yozgat Belediyesi, bu hafta da şehir merkezinde bulunan belediye parkının adını "Gökçen Kurtulan Performans, Gurur ve Kardeşlik Parkı" olarak değiştirerek hemşerilerinin başarısının tadını doyasıya çıkarmaya devam ediyor.
 
Baba tarafından aslen Yozgat'lı olan Gökçen Kurtulan, Yıldız Teknik Üniversitesi Bilgisayar Mühendisliği bölümünden mezun olmasının ardından 4 yıl önce Amerika merkezli uluslararası bir lojistik firmasında yazılım mühendisi olarak işe başlamıştı. Henüz 7 yaşındayken, ailesiyle birlikte memleketleri Yozgat'tan istanbul'a göç eden başarılı mühendis, bugüne kadar gerek akademik, gerek iş, gerekse de sosyal yaşamında sergilediği başarılı performansla Yozgat'ı ve Yozgatlı'yı en iyi şekilde temsil ederken, elde ettiği son başarıyla bir kez daha hemşerilerinin göğsünü kabarttı. 
 
Şehir meydanında toplanan Yozgatlılar'ın alkış ve tezahuratları nedeniyle sık sık konuşmasına ara vermek durumunda kalan Belediye Başkanı Issız, şehrin uzun bir süredir rekabet içinde olduğu komşu il Çorum aleyhine "Nasıl koydu Gökçen Kurtulan" şeklinde tezahurat yapan bir grubu da "Öyle demeyin arkadaşlar onların da leblebisi var ehehe...Neyse biz kendi işimize bakalım..." diyerek sert bir dille uyardı. Issız, başarılı hemşerilerine de seslenerek şöyle devam etti: 
 
"Gökçen kızımızın bundan sonra da bizi en iyi şekilde temsil edeceğine zaten inancımız tam. Yozgatlılar olarak bizim bir diğer ricamız ise, zamanla yönetim kurulunda da kendini sevdirip durumunu sağlamladıktan sonra hemşehrilerini unutmayarak, bizleri de ufaktan yanına aldırmaya başlaması yönünde. Ayrıca ilimizin en önemli geçim kaynaklarından biri olan manda kaymağını şirketinde en güzel şekilde tanıtacağından, orada şehrimiz için bir gelir kapısı aralayacağından en ufak şüphemiz yok. Ben inanıyorum ki evladımız hiç değilse ildeki mandıra kendini çevirmeye başlayana kadar desteğini bizden esirgemeyecektir..."