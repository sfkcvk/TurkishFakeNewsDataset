Mehmet Ağar, Ergenekon Davası Sayesinde Derin Devlete Vurulan Darbeyi Dostlarıyla Birlikte Kutladı Ergenekon Davası kararlarıyla ilgili tartışmalar sürerken, dava sayesinde Türkiye'de derin devletin önemli bir darbe alması bu akşam saatlerinde verilen bir davetle kutlandı. Eski İçişleri Bakanı Mehmet Ağar'ın ev sahipliği yaptığı gecenin konukları arasında Danıştay saldırısı nedeniyle yargılandığı Ergenekon Davası'nda tahliye edilen Osman Yıldırım, Hizbullah Davası'ndan beraat eden Hacı İnan gibi önemli isimler bulunurken, eski Cumhurbaşkanları'ndan Kenan Evren de Marmaris'ten yolladığı bir telgrafla derin devlete vurulan darbeyi gönülden kutladı. Oldukça kalabalık bir davetli topluluğunun katılım gösterdiği gecede kısa bir konuşma yapan Ağar, "Şimdi tabii Türkiye gibi geçmişi karanlık olaylarla dolu bir ülkede derin devletin kökünün kazınması tarihi bir ahahah... pardon ya... neyse ne diyordum evet.. tarihi bir olay. Başta mahkeme heyeti olmak üzere emeği geçen herkesin ellerinden öpe... ahahaha... Aman neyse devam edemiycem ben. Buyrun pastayı keselim hadi..." sözleriyle konuklarına seslendi.  Ağar'ın konuşması alkışlarla karşılanırken, gecenin onur konuklarından Osman Yıldırım da pasta kesme töreninin ardından söz alarak davete katılmaktan duyduğu mutluğu dile getirdi. "Allah'tan eli kalem tutan bir adam değilim, yoksa derin devletin bitişini anca 20-25 yıl sonra tahliye olduğumda kutlardım ehehe" esprisiyle salonda kahkaha tufanı estiren Yıldırım, başarısını ortaokuldan sonra okumasına izin vermeyerek hayatını kurtaran ailesine ithaf etti.  Derin devletin bitişini gönüllerince kutlayan davetliler, gecede sahne alan İsmail Türüt'ün canlı performansıyla kurtlarını dökme şansı buldular. Türüt'ün şarkı arasında dile getirdiği "Bu mutlu günümüzde ben isterdim ki Yasin ve Ogün kardeşlerimiz de aramızda olsunlar" temennisiyle salonda hüzünlü anlar yaşanırken, ünlü sanatçı "plan yapmayın plan" şarkısını da tüm kader mahkumları için 2 kez üst üste söyledi.  Neşeli bir atmosferde devam eden gecenin ilerleyen saatlerinde kapıya gelen bir grup emniyet görevlisi ise kısa bir gerginliğe neden oldu. Terörle Mücadele Şubesi'inden olduklarını belirten görevlilerin geceyi takip eden gazeteciler için geldiklerinin anlaşılmasıyla gerginlik sona ererken, eğlenceyi böldükleri için özür dileyen ekipler 2 gazeteciyi göz altına aldıktan sonra iyi eğlenceler dileyerek mekanı terkettiler. Gecenin sonunda davetin verildiği mekanın önündeki bir araç temsili olarak havaya uçurulurken, derin devletin bitişini ölümsüzleştirmek isteyen birçok davetli ise aracın parçalarını hatıra olarak almak için yarıştılar.