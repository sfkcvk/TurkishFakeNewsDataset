Terör Olayları Yüzünden Tatil Fotoğraflarını Paylaşamayan Çift, Otel Ücretinin İadesi İçin Hukuk Mücadelesi Başlattı Çözüm sürecinin bitmesiyle artan terör olayları iç turizme ilk darbesini indirdi. Alanya’da 4 gündür tatil yaptıkları halde sosyal medyadaki duyarlılıktan ötürü bir türlü fotoğraf paylaşamayan Asım-Pırıl Balan çifti, tatilin geçersiz sayılarak otele verdikleri paranın iade edilmesi için hukuk mücadelesi başlattı… Konuyla ilgili olarak avukatlarıyla birlikte bir basın toplantısı düzenleyen genç çift oldukça üzgün görünürken, 4 günlük tatil boyunca denize uzanmış bir ayak fotoğrafı bile yükleyemediğini belirten Pırıl Balan (27) ise terör olaylarının tam tatillerine denk gelecek şekilde başlamasına neden olan herkese sert tepki gösterdi. Acılı turist, “Yani bakın Kasım’dan Mayıs'a kadar koskoca 6 ay var. O aylarda neden bir şey olmuyor? Hangi kirli odaklar bizim yıllık iznimize denk gelecek şekilde düğmeye bastı?” diyerek şöyle devam etti: “Çok pardon da kaç senelik süreç bende mi bitti yani? Neden Zeynep’le kocası Roma’da Aşk Çeşmesi’nde poz verirken, Burcu’yla Aslı Alaçatı’dan rakı sofrası paylaşırken bitmedi? Bu işin arkasında kimler varsa ben hakkımı helal etmiyorum. 3000 fotoğrafı vatsap'taki 3-5 arkadaşımla paylaşmaya beni mahkum edenler de, Kandil de, Ak Saray da kına yaksın....” Kış aylarından bu yana heyecanla bekledikleri ve taksitlerini önümüzdeki 5 ay boyunca ödemeye devam decekleri Alanya tatilinin zehir olduğunu belirten Asım Balan(30) ise konuyu yargıya taşımadan önce zararlarının tanzim edilmesi için otel yönetimi ile konuştuklarını ancak olumsuz yanıt aldıklarını dile getirdi.  Sosyal medyaya salamadıkları 3.000’e yakın fotoğrafın tabiri caizse ellerinde patladığını söyleyen Balan, “Ya paramızı iade edin ya da ortalık biraz durulunca bize bedava 1 haftalık tatil verin şeklinde bir öneriyle gittik ama maalesef karşı taraf yapıcı bir şekilde yaklaşmadı. Adeta dalga geçer gibi 'Siz sadece bize açık olarak paylaşın, gereken like'ı yorumu neyse biz hallederiz' dediler. Ben senin like'ına mı muhtacım? Sen göresin diye mi paylaşıyorum onları şerefsiz?!" diyen Asım Balan, otel yönetimiyle mahkemede hesaplaşacaklarını da sözlerine ekledi. Genç çiftin avukatı Serhat Güzel ise, mahkeme sürecinde çıkacak kararın benzer mağduriyetleri yaşayan tatilciler için de emsal niteliğinde olacağını belirterek herkesi bu haklı davaya destek olmaya davet etti. Günümüz koşullarında sosyal medyada fotoğrafı paylaşılmayan bir tatilin gerçekleşmiş sayılamayacağına dikkat çeken Güzel, "Bu insanlar onca yolu onca çileyi 5 gün deniz kenarında malak gibi yatmak, açık büfede kurumuş peynirle kahvaltı etmek için çekmiyorlar. Artık like ve yorumlar da bir konaklama hizmetinin en vazgeçilmez parçası durumundadır. Sen ha fotoğraf paylaşımına imkan vermemişsin ha yatacak yatak vermemişsin. Aynı şey..." sözleriyle davadan olumlu bir sonuç alacaklarına dair inancını dile getirdi.