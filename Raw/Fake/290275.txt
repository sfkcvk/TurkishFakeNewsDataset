Son Kale Düştü İlk Dayı Instagram'a Girdi: #yegenim #cok #buyumussun #kari #kiz #isleri #nasil #instadayı Türkiye’nin akrabalara karşı en güvenli sosyal medya uygulaması olan Instagram’ın dün akşam saatlerinde bir dayı tarafından keşfedilmesinin yankıları sürüyor. İlk iş olarak yeğenlerini takip eden ve henüz fotoğraf paylaşmayan dayının hısım akraba fotoğraflarına yaptığı toplam 32 adet yorum, daha şimdiden tedirginliğin boyutlarını artırmış durumda. Sosyal medyayı yasa boğan gelişme, dün 19:30 sularında İstanbul Kadıköy’de yaşandı. Rutin telefon kontrollerini yapmakta olan Cenk Aktuna (22), dayısı Enver Kolbasan’dan (41)  gelen Instagram bildirimiyle sarsıldı. Ağzından güç bela “Da… Da… Dayı… Nasıl olur?” sözleri çıkan genç, ardından titreyerek yere yığıldı. Derhal hastaneye kaldırılan Aktuna’ya ilk müdahalesi gerçekleştirildi. Talihsiz genç, kendine gelmesinin ardından yaşananları şöyle aktardı: “Tüm bunlara bir biçimde ben sebep olduysam, bütün Instagram camiasından özür diliyorum. Nerden, nasıl sızdı inanın hiçbir fikrim yok. Ama biliyorum ki 1 dayının girmesi demek Türkiye’nin tüm dayılarının 15 güne kalmadan orayı sarması demek. Çok üzgünüm gerçekten… Çok… Allah kahretmesin bi de #instadayı diye hashtag açmış, oradan birbirlerini de bulur bunlar şimdi.” Uygulamaya sızan ilk dayının ardından artan spekülasyonlara son noktayı koymak isteyen Instagram ise, olayın tüm camiaya mal edilemeyeceğini ve kullanıcıların müsterih olması gerektiğini açıkladı. Instagram Ortadoğu Sorumlusu James Martins, “Şimdi bir dayı yüzünden bütün Instagram’ı töhmet altında bırakmak da doğru değil. Bakalım durumu inceliyoruz belki dayı değildir virüstür. Bütün umudumuz o yönde” sözleriyle Türkiye’de yaşanan paniğin durmasını dilediklerini kaydetti. Son olarak “İnşallah sonumuz Facebook gibi olmaz” diyen Martins, o esnada 33.yorumunu girmekte olan dayıyı durdurmak için kendisine “Facebook silmeden izle!!! Derhal izle!!!” şeklinde bir link atılarak yuvasına döndürülmeye çalışıldığını bildirdi.