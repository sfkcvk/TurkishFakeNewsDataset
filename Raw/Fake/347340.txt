Katar Şeyhi El-Sani'nin Cumhurbaşkanı Erdoğan'a uçak hediye etmesi, Telekom'un Katarlılarca hortumlanmış olma ihtimalini de tamamen ortadan kaldırmış oldu.. Bir süredir CHP'li vekiller ve Sözcü gazetesince sık sık dile getirilen Telekom'daki büyük vurgun iddiaları bugün yaşanan bir gelişmeyle son buldu. Katar Şeyhi Temim Bin Hamed El-Sani'nin bugün Cumhurbaşkanı Erdoğan'a hediye ettiği uçak, iki ülke arasında 8-10 milyar euronun lafının dahi olmayacağını gözler önüne serdi.. Hediye edilen uçağın, Cumhurbaşkanı Erdoğan'ın zevkine göre döşenmiş olması dikkat çekti. Uçağın altın varaklı pencerelerinden, altın kapaklı klozetine, altın kaplama acil çıkış kapısından, yine altın kaplama kabin basıncına kadar hemen hemen tüm detayları, Cumhurbaşkanı Erdoğan'ın seveceği türden detaylardan oluşuyor. İki liderin de altın merakı aslında çocukluklarından geliyor. Tabiri caizse iki lider de ağzında altın kaşıkla doğmuşlar. Tanışıklıkları da taa çocukluk yıllarına kadar dayanıyor. Uzun yıllar birlikte eğitim hayatına devam eden ikilinin birliktelikleri de içlerinden birinin üniversiteyi kazanıp, ötekinin kazanamamasıyla son buluyor. Birinin yolu Katar'a, ötekininkisi Kasımpaşa'ya düşüyor. Ama ikisi de azimleriyle ülkelerinin liderleri olup, tekrar karşılaşma fırsatı yakalıyorlar.   Konu hakkında konuşan CHP Manisa Milletvekili Özgür Özel, "Telekom konusunda sanırım yanılmışım. Adamlara demediğimizi bırakmadık. Telekom'u 6 milyar euro hortumlayan adam tutar da o ülkenin cumhurbaşkanına, "hadi hadi sen de nasiplen" der gibi 400 milyon dolarlık hediye verir mi? Korkarım o dönem bir akıl tutulması yaşadık. Adamların da günahına girdik. Katarlılara bir özür borçluyuz" diyerek yaşadığı pişmanlığını dile getirdi.