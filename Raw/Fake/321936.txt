2 Haftadır Saray'a Çağrılmadıkları İçin Boşluğa Düşen Muhtarlar, Erken Seçim İstiyor... Referandum sürecinden önce Cumhurbaşkanı Erdoğan tarafından yoğun bir biçimde ağırlanan muhtarlar, sandıkların açılmasıyla birlikte ilginin kesilmesinden dolayı rahatsız. Muhtarlık vazifelerini yerine getiremeyecek kadar boşluğa düştüklerini belirten mağdurlar, en kısa zamanda bir erken seçime gidilmesini istiyor. Bugün basın mensuplarının karşısına geçen Türkiye Muhtarlar Konfederasyonu Başkanı Bayram Ilgazlı, sıkıntılı hal ve tavırlarıyla dikkat çekti. Sözlerine “Napıyoruz ki biz bu hayatta? Neyin peşindeyiz? Neyiz yani? Bir ay öncenin göklere çıkarılan ülke fatihleri mi yoksa şimdi yüzüne bakılmayan ikametgah memurları mı?” şeklinde başlayan Ilgazlı, sonraki 2-3 dakika boyunca uzaklara dalarak sessizliğe büründü. Derin bir iç çektikten sonra tekrar gazetecilere dönen Ilgazlı, “Direk gözlerimin içine bakıp konuşmuştu... Gözlerimin diyorum bak, anlıyor musunuz? O Üçüncü Köprü’yü anlatışı, o ‘Eyyy Hollanda’ deyişi… Hani bazen hissedersin ya… Bir bağ oluşmuştu aramızda… Ya da... Ben öyle sanmışım... Bilmiyorum... Özlüyorum...” derken, gözünden süzülen bir damla yaş elinde tuttuğu kağıda düştü. Bir elini yüzüne yıkamak üzere basın toplantısına ara veren üzgün muhtar dönüşte biraz daha iyi görünürken, önündeki suyu içtikten sonra şöyle devam etti: “Böyle hisseden bir tek ben değilim arkadaşlar. 30 küsür toplantı, 1000 tane muhtar. Hepimiz aynı durumdayız. Bir peri masalındayken, külkedisi misali küt diye o köhne muhtarlık kulübelerimize döndük. Sayın Cumhurbaşkanım kusura bakmasın ben o gün içinde 17 adet palamut gibi sigara bulunan Viceroy paketimi teslim etmeme rağmen yeniden sigaraya başladım. İlaç almadan uyuyamayan arkadaşlarımız var. Külliye’ye gittiği gün giydiği kıyafeti hiç çıkarmadığı için evden kovulanlar var. Bunları bugüne kadar basına yansıtmamaya gayret ettik ancak artık bıçak kemiğe dayandı..." Başkan Ilgazlı, bir sonraki seçim için 2019 yılının telafuz edildiğini de hatırlatırken, bu psikolojik şartlar altında 2 yılı sağ salim atlatabilecek muhtar sayısının çok az olacağına dikkat çekti: "Referandumun tekrar edilmesi gibi bir olasılık bulunmadığına göre bu kadar insanın vebalini almamak için en kısa zamanda bir erken seçim yapılmasında büyük fayda var... Aslında seçim olması da şart değil ya. Bizi saraya sokacak kadar önemli bi konu olsun yeter. Ne bilim idam referandumu deniyordu mesela o olur. Atıyorum menemen soğanlı mı soğansız mı yapılsın referandumu bile olur..."  Ilgazlı, son olarak muhtarların koltuklarını riske etme pahasına bir erken yerel seçime bile razı olduklarının da altını çizerkren, katıldığı 12 muhtarlar toplantısının video kayıtlarını tekrar izlemek üzere makam odasına çekildi.