İBB'den İstanbullular'a İyi Haber: ''Kar yağışı boyunca yaşanacak rezaletler için yepyeni 150 bahanemiz hazır'' Son birkaç gündür şiddetli kar yağışı uyarısının yapıldığı İstanbul'da alarm durumuna geçilirken, Büyükşehir Belediyesi de yaşanabilecek her türlü aksilik için bahanelerini hazırladı. Bu geceden itibaren yoğunluğunu artırması beklenen kar yağışında gerçekleşecek arıza, tıkanma, kaza ve her türlü çağdışı manzara için birbirinden ojinal 150 bahane İstanbullular'ın hizmetinde olacak... İstanbul, dünden bu yana yapılan uyarılara rağmen henüz beklenen ölçüde kar yağışı ile karşılaşmasa bile İstanbul Büyükşehir Belediyesi işi son derece sıkı tutuyor. Konuyla ilgili olarak İBB Afet Koordinasyon Merkezi'nde bir basın toplantısı düzenleyen Büyükşehir Belediye Başkanı Kadir Topbaş, kar yağışı için alınan önlemler hakkında önemli bilgiler verdi. "Tuzlama araçlarımız yeterliydi" ve "Neticede doğal afet" ve "Napalım canım kaza yaptılarsa almasalardı arabaları" gibi söylemlerle iyi kötü bu zamana geldiklerini ancak 2015 yılının bitmesiyle artık yeni bahane ihtiyacının inkar edilemez boyutlara ulaştığını belirten Topbaş, şöye devam etti: "Belediye bünyesinde istihdam edilen yeni yaratıcı yazar ekibimizle birlikte, daha önce kullandığımız ve artık halkımız tarafından çok da ciddiye alınmayan bahanelerimizi belirleyip  tasfiye etmekle işe başladık. Bugün İstanbullular hiç merak etmesin, en büyük rezalet bile olsa belediyemiz ve görevlileri yine göğsünü gere gerek ekrana çıkar, yine gereken açıklamaları yapar...." Kadir Topbaş'ın bu açıklamaları uzun süredir aynı gerekçelerle karşılaşan kamuoyunda ve gazetecilerde büyük sevinçle karşılanırken, deneyimli Başkan taslak halindeki bazı bahaneleri de İstanbullular'ın beğenesine sundu. İstanbul Büyükşehir Belediyesi metin yazarı ekibinin titiz çalışmasıyla hazırlanan 150 yeni bahaneden bazıları şu şekilde: - Kuzenim tuzlamamış... - Bakın çok ilginç 1853 senesinde, Londra'da.... - Bu seferki kar bir başka. Böyle portakal gibi kokuyor dikkat edersinz. Rusya'nın mı kimin işiyse günahı boynuna... - Bu kadar kar yağışına hangi önlemi alsanız fayda etmez, o yüzden önlem almamak daha iyi. Hiç değilse boş yere masraf edip, vatandaşın parasını harcamadık... - Valla kar şahane yağıyordu, biz de çocuklarla birlikte eğlenelim dedik. O ara olmuş, ne olduysa... - Aynı manzaralar Avrupa'da oluyor, gidin bakın Alpler'e... Tıpkı İstanbul, iyi bakın, inceleyin... - Trafik nasılsa felç oluyor. TEM'de iki araç birbirine girse o akşam kilit. Bırakalım bir kez da böyle mucizevi bir doğa olayı yüzünden olsun değil mi? - Her şey instagram'a daha iyi fotoğraflar koyabilin diye. 2.5 saat trafikte bekleyince illa bir kare yakalarsınız. Neticede sanat biraz da sabır işi... - Bu yağan şeyin kar olduğunu nereden bileceğiz? Emin olmadan müdahale edemezdik...