Şehrin Trafiğinden, Kalabalığından ve Keşmekeşinden Uzaklaşmak İsteyen 1.5 Milyon İstanbullu, Bodrum'da Buluştu... 9 günlük Kurban Bayramı tatilinin başlamasıyla birlikte şehrin kalabalığından ve keşmekeşinden kaçarak güneye doğru akın eden İstanbullular'ın bu yıl da en popüler tercihi Bodrum oldu. Resmi rakamlara göre en az 1.5 milyon kişi, Cuma günü öğleden sonra 16'dan itibaren aynı anda Bodrum'a doğru özel araçları, şehirlerarası otobüsler ve uçaklarla yola çıkarken, köprü ve otoyol gişelerinde oluşturdukları uzun kuyruklarla da birbirlerini yalnız bırakmadılar. Trafik nedeniyle 3-4 saat gecikmeyle de olsa kalacakları otel ve pansiyonlara ulaşan kitle, yol yorgunluğu nedeniyle ilk günü pert olmuş bir halde yatarak tamamlarken, pazar öğleden itibaren ilçenin daracık sokaklarını ve sınırlı sayıdaki restoran ve barını hınca hınç doldurarak İstanbul'da görmekten kaçtıkları kim varsa yarım gün içinde görme fırsatı buldu. Önümüzdeki 5 gün boyunca, alışık oldukları şekilde birbirlerinin omuzlarına çarpa çarpa yürümeye çalışarak, restoranlarda bir masa için en az 1 saat yer bekleyerek, gelen hesaba sinirlenip mekanda arıza çıkararak, şezlong için kavga ederek ve ağzına kadar dolu eğlence mekanlarında sürekli gergin şekilde etrafı kesip selfie çekilirken çok eğleniyor gibi yaparak bütün bir yılın stresini ve yorgunluğunu atmaya çalışacak olan İstanbullullar, önümüzdeki Cuma'dan itibarense yine kafileler halinde birbirlerine küfrederek şehre dönmeye çalışacaklar.