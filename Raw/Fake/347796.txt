Beyin Göçüne Engel Olamayan Türkiye, Şimdi de Vücut Göçü Tehlikesiyle Karşı Karşıya... Miss Turkey 2018 Finali, Fenerbahçe-Beşiktaş derbisiyle aynı akşama denk gelince, vatandaşların Miss Turkey'in kim olduğunu öğrenmesi de Cem Yılmaz'ın inisiyatifine kalmış oldu. Birbirinden güzel 20 kızı görmek yerine birbirinden kabiliyetsiz 22 futbolcuyu izlemeyi tercih eden Türk halkı, şimdiden pişman oldu bile..  Türkiye'nin en güzel kızının seçildiği Miss Turkey 2018, yine büyük bir heyecana sahne olurken, yarışmayı da her sene olduğu gibi kimsenin favorisi olmayan "o kız" kazandı. 1990'lı yıllardaki popüleritesini kaybeden Miss Turkey'in, uzun bir süredir Cem Yılmaz'a manita çıkarmak dışında pek bir olayı olmadığından olsa gerek yarışmaya ilgi de beklenenden az oldu. Aynı saatlerde Fenerbahçe-Beşiktaş derbisi olduğu halde TV başına geçip, sosyal medya üzerinden "Gideri var, gideri yok, her türlü.." şeklinde yorum yapanlarla, bu yorumlara "Senin bacına böyle deseler, senin kızına şöyle deseler.." şeklinde cevap verenler dışında yarışmayı izleyen pek olmadı..  Yarışmacıların büyük bölümünün yurt dışındaki dandik üniversitelerin dandik bölümlerinde eğitim alması, yarışmayı izleyenlerin dikkatini çekerken, akıllara "Zeki adam yok, güzel kız yok. Lan bu ülkede kim yaşıyor o zaman?" sorusunu getirdi.  Beyin göçünden sonra şimdi de güzel vücutların göç etmeye başladığının anlaşılması ülkenin geleceği hakkındaki endişeleri arttırırken, göçün engellenememesi halinde ortaya çıkması muhtemel nesil, uzmanları da korkutuyor. Boğaziçi Üniversitesi Genetik Bilim Dalı Öğretim Üyesi Prof.Dr. Haldun Bütün, durumun hiç parlak görünmediğini ifade ederken, "Yapılan araştırmalar, gözlemler, deneyler, sınavlar, fotokopiler, anket sonuçları, artık üniversite ile ilgili aklınıza ne geliyorsa gösteriyorki beyin göçü ile vücut göçünün aynı anda gerçekleşmesi durumunda bir felaket kaçınılmaz olur. Zeka ve güzellik, eğer bu iki gen aynı anda ülkeyi terkederse ülkede sadece dalya.aklar kalır ki bu da felaket demektir" diye konuştu.