Bu Yılki Nobel Ekonomi Ödülüne, Göreve Geldiği Günden Beri Üşenmeden Her Hafta Bir Yeni Ekonomi Modeli Açıklayan Hazine ve Maliye Bakanı Berat Albayrak Layık Görüldü.. İsveç Kraliyet Bilimler Akademisi'nin 1968 yılından bu yana her yıl verdiği Nobel Ekonomi Ödülü, bu yıl 41 yeni ekonomi modeli açıklayarak adeta gövde gösterisi yapan Hazine ve Maliye Bakanı Berat Albayrak'a verildi. Nobel Heyeti, bitmek bilmeyen azmi ile kısa sürede ekonomiye sayısız model kazandıran Albayrak'ın bu ödülü sapına kadar hak ettiğini vurguladı.. İsveç'in başkenti Stockholm'de yer alan Kraliyet Bilimler Akademisi Kongre Salonunda binlerce ekonomi profesörü ve profesörlerin çantalarını taşıyan asistanların katılımıyla gerçekleştirilen ödül töreninde konuşan Nobel Heyeti Başkanı Bernard Herz, 1968 yılından beri ilk kez karar verirken hiç zorlanmadıklarını ifade etti. Nobel Heyetinde yer alan 7 jüri üyesinin 7'sinin de Berat Albayrak lehine oy kullandığını belirten Herz, 2018 yılında toplam 44 yeni ekonomik model çalışmasının sonuçlandırıldığını, standart bir ekonomik model oluşturmanın bile ortalama 20-25 yıl sürdüğünü, Berat Albayrak'ın ise 25 Haziran'dan 8 Ekim'e kadar geçen 3,5 aylık sürede 41 yeni ekonomi modelini literatüre sokarak, kırılması zor bir rekora imza attığını ifade etti. Herz, 2018 yılının henüz bitmediğinin hatırlatılması üzerine, "Arkadaşlar, lütfen kabul edelim. Hergün bir yeni ekonomik model açıklayacak biri çıkana kadar en iyisi o" derken, 2018 yılında açıklanan 44 ekonomik modelin 41'inin Berat Albayrak'a ait olmasının alınan kararda belirleyici olduğunu bir kez daha vurguladı.   Ekonomi çevrelerince "saçmalık" olarak değerlendirilen karar sonrası bir basın toplantısı düzenleyen Nobelli Ekonomistler Derneği Başkanı Prof.Dr. Alfred Krausmeier, nobel heyeti hakkında "rüşvet" suçlamasında bulunurken, alınan kararı ise "skandal" olarak nitelendirdi. Berat Albayrak'ın açıkladığı modelleri, eğitim verdiği Oxford Üniversitesi'nde öğrencilerine ev ödevi olarak dahi vermediğini ifade eden Krausmeier, "Berat Bey kusura bakmasın ama model diye açıkladığı şeyler İktisata Giriş-II ders notları. Üniversite etrafındaki fotokopicilerde sayfası 20 centten satılıyor. Üstelik o modellerin hepsi 1800'lü yıllara ait, sanırım birileri Berat Bey'i model açıklamaya zorluyor. Yoksa niye böyle birşeye kalkışsın" şeklinde konuşurken, Berat Albayrak'ı model açıkladığı günler kendisini can kulağıyla dinliyormuş gibi yapan iş insanlarına karşı da dikkatli olması konusunda uyardı.