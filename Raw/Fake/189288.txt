Beytüşşebap Saldırısının Ardından Hükümet Yeni Gündem Maddesini Belirledi: "Kuzey Kutbu Müslümanları yardım bekliyor..." Dün Beytüşşebap'ta meydana gelen ve en az 10 askerin şehit olduğu saldırının ardından olağan üstü olarak toplanan Bakanlar Kurulu'nun gündeminde Kuzey Kutbu müslümanlarının karşı karşıya olduğu insanlık dramı vardı. Toplantı sonrası bir basın açıklaması yapan Hükümet sözcüsü Bülent Arınç, ata yadigarı kutup bölgelerinde yaşayan müslümanların yıllardır ihmal edildiğine dikkat çekerken, Dışişleri Bakanı Davudoğlu ve beraberindeki heyet ise THY'nin tarifeli uçağıyla bu sabah kutup böglesine giderek yaşanan dramı yerinde incelediler. 
 
 
 

Uçaktan iner inmez kutup müslümanlarının durumunu yakından inceleyen Dışişleri Bakanlığı Müsteşarı Mustafa Özdeğin, heyet eşliğinde gelen basın mensuplarına ilk izlenimlerini aktardı. Özdeğin, kutup müslümanlarının bugüne kadar gelen hükümetler tarafından ihmal edildiğine dikkat çekerek şöyle devam etti:
 
"Kuzey Kutbu ile Türkiye arasındaki ilişkiler maalesef çok zayıf. Yıllarca ata yadigarı bu toprakları görmezden gelmişiz. En son Saadettin Teksoy 'kutupta namaz kılınıyor mu' diye kontrol etmeye geldiğinden beri buralara pek uğrayan olmamış. Biz ise bu zinciri kırmaya, Türk halkının sıcacık yüreğiyle aradaki buzları eritmeye geldik. Kardeşlik ve barış vizyonumuzla, yün içliğimizle, ufo'muzla, pekmezimizle geldik..."


 
İlk gözlemlerine göre bölgede yaşayan müslümanların tamamının dinine bağlı insanlar olduğunu belirten Özdeğin, "İglo diyorlar, buzdan evleri var. İnanmayacaksınız ama bu evlerin şekli kubbe biçiminde. Evet, onca yokluk, sefalet içinde dahi her yeri mini mini camiilerle doldurmuş bu kardeşlerimiz. Üstelik kadın, erkek çoluk çocuk demeden hepsinin başları örtülü. Baya böyle yünlü münlü, sımsıkı örtmüşler başlarını. Biraz da bu yüzden burada zulme ve safalete mahkum edildiklerini düşünüyoruz." diyerek her şeye rağmen baskıya boyun eğmeyen kutup müslümanlarının hayranlık verici mücadelesine dikkat çekti. 

 
 
 

"Soğuğu soğuk değil, gecesi 6 ay, gündüzü 6 ay, sabah akşam balık, biraz dolaşayım desen buzda kayıp düşme, kutup ayısıyla karşılaşma riski... O fokların da sevimli göründüğüne bakıp, aldanmayın. İş adamı arkadaşlarımızdan biri, bir tane yavruyu evinin havuzunda bakmak üzere almaya kalktı da, yavrunun annesi bizim igloya kadar kovaladı beyfendiyi. Buzda da nasıl hızlı gidiyor o şerefsizler, inanın yaşanacak yer değil burası..." diyen Özdeğin, yıllardır geri kalmaya mahkum edilmiş olan bölgenin yol, sul, elektrik gibi en temel hizmetlerden dahi kasıtlı bir şekilde mahrum bırakıldığında dikkat çekti.  
 
Kuzey Kutbu müslümanları için "Bir iglo da sen yap", "Kul hakkı, yetim hakkı, ver Alaska'ya kullanmadığın ugg'ı" ve "Küresel ısınmaya destek için bir deodorant da sen boşalt" kampanyalarıyla bölgeye yardım seferberliği başlatılacağını müjdeleyen Özdeğin, kurban bayramında toplanacak derilerin de kutuptaki ihtiyaç sahiplerine ulaştırılarak kardeşlik bağının güçlendirileceğini ifade etti. 
 
Özdeğin'in açıklamalarının ardından heyete eşlik eden sanatçı Baha da mikrofonun başına geçerek bölge müslümanları için "Kutupta yaz gibi, özledim seni" adlı şarkısını seslendirdi. Oldukça duygusal anların yaşandığı konserin ardından söz alan iş adamı Salih Korkmazgün ise bölgedeki müslümanların en önemli sorunlarından birinin namaz vakitlerini ve kıbleyi doğru düzgün tayin edememek olduğunu belirterek yanında getirdiği 2 koli pusula ve ezan okuyan duvar saatini bizzat kendi elleriyle dağıttı. 

 
 
 
İncelemelerine önümüzdeki günlerde de devam edecek olan Türk heyeti, bir sonraki terör saldırısı haberine kadar kutup bölgesinde kalma kararı alırken, Dışişleri Bakanlığı da müslümanların zulüm gördüğü diğer coğrafyaları belirlemek için çalışmalarını sürdürüyor.