Ahmet Davutoğlu Başkanlık Sistemi İçin Sesini Daha da Yükseltti: ‘‘Arkadaşlar, beni çabuk kurtarın şu başbakanlıktan’’ Seçim çalışmalarını son hızla sürdüren Başbakan Davutoğlu bugünkü Batman mitinginde başkanlık sistemini bir kez daha gündeme getirdi. Her geçen gün başkanlığa ilişkin daha da sert açıklamalar yapan sevimli başbakan, seçmenlerden hiçbir şey olmasa bile kendisini bu eziyetten kurtarmaları için oy vermelerini talep etti. Davutoğlu “Şimdi başkan yaptıracak mısınız onu?” sorusunu tam anlayamayan kitleden gelen coşkulu “Haaayııır” yanıtıyla yıkıldı. 7 Haziran seçimleri yaklaştıkça başkanlık sistemine ilişkin taleplerinin dozunu arttıran Ahmet Davutoğlu bugün de Batman’daydı. Mitinge “Allah kahretmesin şu katı atık tesisini 3.kez açıyorum. Yedi kere de kendisi açtı. Bıktım. Vallahi bıktım” sözleriyle başlayan Davutoğlu’nun hayli sinirli ve sabırsız olduğu da kameralara yansıdı. Konuşması boyunca sık sık başkanlık sistemine geçmenin faydalarını sıralayan yorgun başbakan, “Ya sadece şu son 1 senede, ömr-ü hayatımda çekmediğim çileyi çektim. Siz mazluma acıyan, değer veren insanlarsınız. Kurtarın beni şu çileden ve Başkanlık sistemini getirelim'' diyerek Batmanlılarla dertleşti. Davutoğlu, CHP, MHP ve HDP’nin arkasında aynı üst aklın olduğunu vurguladığı konuşmasında muhalefet partilerine “Resmen benim mutsuzluğumdan mutlu oluyorlar, başka bir şey değil” şeklinde yüklendi. Bu zulme artık seçmenin dur demesi gerektiğini, böylesine bir acımasızlığı ancak milli iradenin durduracağını kaydeden Davutoğlu, mitingin devamında şu ifadelere yer verdi: “Bu zulme dur diyecek misin Batman? Sayın Cumhurbaşkanımızı Başkan olarak seçip, beni bu cefadan kurtaracak mısın? Bakın kendim için de istemiyorum ha... Sonuçta başkan o olacak yine... Bunları da gülerek söylüyormuşum gibi geliyor ama işin aslı öyle değil. İçim kan ağlıyor, kan. Yüz ifadem böyle benim. Bu da benim çilem, bu da benim cezam… Yüce Rabbim de beni böyle yaratmış. Lütfen, ama lütfen bu yaradılanı siz sevin bari, hiç olmazsa Yaradan’dan ötürü” Mitingin son kısmında, dediklerinin tam olarak anlaşılıp anlaşılmadığını da test etmek isteyen Başbakan, Batmanlılar’dan “Şimdi başkan yaptıracak mısınız onu?” sorusuyla söz istedi ancak kitleden müthiş bir coşkuyla “Haaayıııır” yanıtı aldı. “Hadi buyur, her mitingde bir de bu çıktı. Yahu çok basit ama bir türlü alışamadınız, CHP deyince hayır diceksiniz, MHP, HDP diyince hayır diceksiniz” sözleriyle seçmenleri bir süre azarlayan Davutoğlu, ‘hayır’ seslerini kesilmemesi üzerine kafasını birkaç defa önündeki kürsüye vurdu. Üzgün başbakan, “Neyse sizin daha rahat anlayabileceğiniz bir şey yapalım” demesinin ardındansa AK Parti mitinglerinin vazgeçilmez şarkısının, sözlerini kendisinin yazdığı yeni bir versiyonunu coşkulu kitleye söyletti: “Beraber yürüdünüz Sayın Erdoğan ile bu yollarda... 
Beraber ıslandınız yağan yağmurda, 
Şimdi dinlediğiniz tüm şarkılarda; 
Size her şeyin onu ve başkanlık sistemini hatırlatması lazım…”