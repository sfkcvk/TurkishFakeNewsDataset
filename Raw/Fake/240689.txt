Sanayi ve Ticaret Bakanlığı, Henüz ''Anlayamazsınız'' Temalı Reklam Yapmadığı Tespit Edilen 160 Firmayı Teşhir Etti Sanayi ve Ticaret Bakanlığı, ilgili kanun ve yönetmelikteki açık maddeye rağmen "anlayamazsınız" temalı reklam kampanyası düzenlememekte ısrar eden firmalara savaş açtı. Bakanlık tarafından yapılan basın açıklamasında, uyarıları dikkate almayarak bugüne dek reklamlarında "anlayamazsınız" "hem de ne" veya "köpürtmesini seviyorum" ifadelerine yer vermeyen 160'a yakın firma isim isim teşhir edilirken, söz konusu firmalara bu ay sonuna kadar süre tanındı. Yönetmeliğe uymayan firmaları ruhsat iptaline kadar varan ağır yaptırımlar bekliyor.   Bakanlık binasındaki makamında gazetecileri ağırlayan Müsteşar Şahin Okyay'ın "Arkadaşlar, şimdi burada yapacağım açıklamaları öyle kolay kolay anlayamazsınız, o yüzden kafanıza takmayın" şeklindeki esprisiyle başlayan toplantı, internette fenomen hale gelmiş videoların Türk reklam sektöründeki vazgeçilmez rolünü anlatan barkovizyon gösterisiyle devam etti. Sunumun ardından tekrar söz alan Müsteşar Okyay, Türk Ticaret Kanunu'nun 2604 sayılı kanununa ve ilgili yönetmeliklere atıf yaparak, saçmalayan vatandaş videolarının reklam sektöründeki yerinin yasalarca da koruma altına alındığına dikkat çekti. Okyay, "Çok şükür bu konuda önceki yıllara göre önemli ilerlelemler kaydettik ancak hala tek tük de olsa çürük elmalar yok değil. Şimdi bu şirketler çıkıntılık mı yapıyor, yoksa dünyadan haberleri mi yok bilmiyoruz ancak biz kendilerini buradan son kez uyarıyoruz. Bu ayın sonuna kadar hiç değilse bir internet banner reklamında 'anlayamazsınız'ı kullandılar, kullandılar. Aksi halde sonuçlarına katlanacaklar. Hem de ne katlanmak..." derken, söz konusu firmaların bulunduğu listeyi de basın mensuplarıyla paylaştı. Reksel Hırdavat, AyCan Erkek Kuaförü, Brothers Cafe, Erenler Bobinaj ve Erzincan Gıda Bakkaliye gibi isimlerin bulunduğu listedeki şirketlerin çoğunun zaten doğru dürüst vergi bile veremediğini de kaydeden Müsteşar Okyay, bu zihniyetteki firmaların batmaya mahkum olduğunu dile getirdi. "Atıyorum, 'Buradan civata almayanlar anlayamaz..' ya da '2 ekmek bir sütün poşette birbirine çarparken çıkardığı o sesi seviyoruz..' gibi bir şeyi yazıp dükkanın camına asmak çok mu zor yani?" diyerek işletme sahiplerine çıkışan Şahin Okyay, daha sonra şöyle devam etti: "Demek ki paşalarımıza çok zor gelmiş ama kusura bakmasınlar, bu konuda bakanlık müfettişlerimizi görevlendirdik. Hepsi bu firmaları tek tek kontrol edecek, gerekirse zorla kapılarına, pencerelerine, intenet sitelerine 'Anlayamazsınız' diye yazdıracak. Koca koca holdingler, milyar dolarlık tekonoloji firmaları, deniz otobüsleri bile intenette ne meşhur olduysa ellerinde tuzlukla koşup hemen ondan bir reklam filmi çıkarıyorlarsa, kusura bakmayın siz de yapacaksınız. Alemin akıllısı siz misiniz?'' Bakanlıktan yapılan açıklamanın ardından listedeki çok sayıda firmanın apar topar 'Anlayamazsınız'lı afiş ve internet reklamı için çalışmalara başladıkları belirtilirken, bugüne dek internet kültüründen hakkıyla faydalandıklarını iddia eden Erenler Bobinaj ise suçlamaları reddetti. Firmanın kurucusu, genel müdürü ve aynı zamanda 3 çalışanından biri olan Mehmet Ali Erenler, "Kanunlar çerçevesinde faaliyet gösteren bir işletme olarak biz bugüne kadar hangi video popüler olduysa hepsini üşenmeden reklamlarımızda kullandık. Şimdi bir tane atladık diye bu kadar da üstümüze gelinmesi büyük bir haksızlık örnediğir" sözleriyle Bakanlığın açıklamasına tepki gösterirken, eski reklam çalışmalarından bazılarını da basın mensuplarıyla paylaştı: "Çipet pet pet...  Başka bobinajlar da işinizi yapar ama amatör eğlendirir. Profesyonellerin tercihi: Erenler Bobinaj" "Nereye sıçacaklar? Atatürk Sanayi'nde ne zaman sıkışırsanız, bekleriz. Turan Bey Bulvarı 34/A" "Olm bak git! Nereye gideyim çöpçü amca? Erenler Bobinaj'a git olm. Bobinajın hası orada..." "Artiz ne arar la bazarda? Artizlerin hepsi Erenler Bobinaj'da çünkü..." "Bizim eyyorlamamız bu kadar!! Herkes bu bobinajcıya gider, şu bobinajcıya gider ama Erenler Bobinaj birdir" "Erenler Bobinaj gomşunuz oluyo... Erenler Bobinaj'a sahip çıkalım!" "Beyin bedava, bobinaj %20 indirimli... Erenler bobinaj..." Mehmet Ali Erenler, kısa geçmişlerine bakıldığında bu konuda ne kadar gayretli ve iyi niyetli bir firma olduklarının rahatlıkla anlaşılabileceğini belirterek, "Anlayamazsınız" ile ilgili çok orjinal bir projeyi hayata geçirmek istedikleri için bu kadar geciktiklerini dile getirdi. "Size şöyle söliyim; 'hem de ne', 'köpük', 'anlayamazsınız' ile yapılabilecek en güzel kombinasyonu bulduk. Ayrıca videoda çocuğun söylediği ama henüz kimsenin dikkatini çekmemiş bir şey daha var. O da bizim süprizimiz olsun..." diyen Erenler, "o çocuk bizim reklamımızdan sonra da ülkeyi terketmezse ben kendim kapatıcam bu dükkanı" sözleriyle de iddiasını ortaya koydu.