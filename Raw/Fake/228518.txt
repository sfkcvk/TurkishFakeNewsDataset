Başbakan Erdoğan'ın ''Yedirilmeyecek Devlet Adamları'' Listesinde Son Sırada Bulunan Yozgat Valisi'ne Vatandaşlar Sahip Çıktı 10 Kasım törenlerinde yaşanan olayların ardından Adana Valisi Hüseyin Avni Coş’a sahip çıktıklarını açıklayan Başbakan Tayyip Erdoğan’ın “Yedirilmeyecek Devlet Adamları” listesi öğle saatlerinde basına sızdı. Listede 80 ilin valileri, AKP’li belediye başkanları, medya ve iş dünyasından bazı isimler ve çeşitli bürokratların ardından “Aidatı yatırmayı unutma, yoğurt, süt” maddelerinin eklendiği dikkat çekerken, sütün hemen altında kendisine yer bulan Yozgat Valisi Ragıp Küskün'ün durumu tartışma konusu oldu. İç ve dış mihrakların yeni hedefi olmaktan çekindiğini belirten Küskün, yaşadığı tedirginliği “Ülkede gözü olan ilk benden başlayacakmış gibi bir durum oluştu. Açık söylüyorum ne bende, ne Yozgat’ta öyle kayda değer bir şey yok arkadaşlar” sözleriyle ifade etti. Başbakan Erdoğan’ın “Yedirilmeyecek Devlet Adamları” listesinin basına sızmasıyla beraber ilk tepki Yozgat Valiliği’nden geldi. Kendisinin son sırada olduğunu görmesinin ardından Valilik Konağı'nın önünde bir basın toplantısı düzenleyen Vali Ragıp Küskün, “Dört sene bekledikten sonra Yozgat'a vali olarak atandığımda içime bir şüphe düşmüştü zaten. Bunlar kesin beni gözden çıkardılar demiştim hanıma. O dönem ailem ‘Bak Ragıp bu böyle olmaz, sana düzgün bir iş bulmak lazım’ diyerek bizim konfeksiyon atölyesinin başına geçmem konusunda ısrarcı oldular. Keşke kabul etseymişim, insanın bazen basireti bağlanıyor işte” sözleriyle, hatanın büyüğünün kendisinde olduğunu belirtti. “Şimdi listede son sıradayım. Bu ne demek? İç ve dış mihraklara al bu valiyi doya doya ye demek... Buradan öncelikle dış ülkelere sesleniyorum. Valilik olarak kapımız sonuna kadar açık, buyursunlar gelip Yozgat’ımızı görsünler, sonra çok değil benle de oturup bir 15 dakika sohbet etsinler. Ne bende, ne Yozgat’ta yemeye değer tek bir şey bulurlarsa kendi ellerimle ikram edicem...” diyen Küskün, iç mihraklar içinse “Geçmişten bugüne Türkiye siyasetine herhangi bir yön vermeyen şehirler:1. Yozgat” broşürlerinin hazırlanmaya başlandığını, en kısa sürede tüm yurda dağıtılacağını aktardı. Başbakan’ın listesinin üst sıralarında yer alan isimlere de değinen Vali, özellikle Gezi sürecinde ölüm vakalarının yaşandığı illerin ilk 10’da yer aldığına dikkat çekti. Küskün, “Gezi protestoları boyunca bu şehir oturdu efendice dizisini izledi, işine gücüne baktı. Sokağa çıkan oldu da Valilik mi vurmadı?” sözleriyle ortada ciddi bir haksız rekabet durumu olduğunu belirtirken, Adana’da yaşanan son küfür olayını da şu sözlerle yorumladı: “Bakın her vali, kendi şehrinde üzerine düşen tüm görevleri yapar. Ben bugün sizin en az yarınızın şahsına, ailesine, gelmişine, geçmişine yüzünüze karşı olmasa bile arkanızda galiz küfürler etmişimdir. Bunları illa kameralar önünde mi yapmak lazımmış yani? Bu zaten bir valinin vatandaşına karşı sorumluluğu... Bunu şova mı dönüştürmek gerekiyordu?” Küskün’ün konuşmasını sık sık tezahüratlarla bölen vatandaşlarsa, açıklamaları sırasında gözleri dolan valiyi aralarına davet ettiler. Çağrılara kayıtsız kalamayarak basın toplantısını sürdürdüğü kürsüden inen Küskün, binanın önündeki vatandaşların arasına karışırken, rica üzerine 3 kişiye "Pezevenk" şeklinde bağırdıktan sonra omuzlara alındı. Omuzlardaki vali ile birlikte şehri turlayan Yozgatlılar, "Dik dur eğilme, bize ayıp şeyler söyle", "Küfrediyorsa bana ediyor, dış mihrak sana noluyor" tezahüratlarıyla bazı odaklara karşı birlik ve beraberlik mesajı verdi.