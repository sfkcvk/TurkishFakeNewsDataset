Bayram Tatili Boyunca Dövizin Artmadığını Fark Eden Ekonomi Yönetimi, Hafta Sonu Tatilini 6 Güne Çıkarmak İçin Düğmeye Bastı... Bayram tatili boyunca yatay bir seyir izleyen döviz piyasalarının haftanın ilk iş günü ile birlikte tekrar yükselişe geçmesi ekonomi yönetiminin de dikkatinden kaçmadı. Konuyla ilgili olarak bir basın toplantısı düzenleyen Hazine ve Maliye Bakanı Berat Albayrak, ''Artık çalışmayınca dış mihrakların gözüne daha mı az batıyoruz, yoksa biz tatil yapınca onlar da mı yapıyor bilmiyorum ama bence bir denemeye değer.'' sözleriyle dövizdeki yükselişin durdurulması amacıyla hafta sonu tatillerinin kademeli olarak uzatılarak 6 güne çıkarılması için gerekli düzenlemelerin en kısa zamanda yapılacağını aktardı.   ''Önce 3 gün yapıp bir bakacağız. Olumlu sonuç alırsak 4  5 - 6 şeklinde kademe kademe tatil günlerinin sayısını artıracağız'' diyen Bakan Albayrak, şöyle devam etti: ''Yani normalde çalıştıkça ekonomik göstergelerin düzelmesi lazım ama demek ki bizde o model işlemiyor. Benim ilk düşüncem, çalışırken çok gürültü çıkarıp dış mihrakların dikkatini çekiyor olabileceğimiz yönünde. O yüzden bir süre durup böyle ölü taklidi yaparak gitmelerini beklemek mantıklı gellyor. Bir ihtimal de çalışırken bir şeyleri yanlış yapıyor olabiliriz. Yani belki de yaptığımız iş ürküttüğümüz kurbağaya değmiyordur. Bunların değerlendirmesini arkadaşlarımızla birlikte ilerleyen aşamalarda yapacağız. Ancak kesin olan şu ki biz çalışmıyorken işler daha iyi gidiyor arkadaşlar. Bakın mis gibi 9 boyunca dolar, euro hep aynı seviyede kaldı. Tesadüfen de olsa ekonominin bir bug'ını bulmuş olabiliriz. Belki de yattığımız yerden ekonomik dev olmanın bir yolunu bulduk. Bunun üzerine gitmemiz lazım...'' Albayrak, yeni sistemde bankalardaki ve devlet dairelerindeki işlerin yürümesi için haftada bir gün mesai yapılacağını, kalan günlerde de hep birlikte oturup ekonominin kendi kendi kendine düzelmesinin bekleneceğini söylerken, bu yöntemin işe yaramaması durumunda tekrar ekonomi yönetiminde geleneksel yöntemler olan dua zincirleri ve iPhone tekmelemeye dönülebileceğini de sözlerine ekledi.