'Are You Sex?' İngilizce Kursu, Düz Lise İngilizce'siyle İnternet'te Kamera Açtırmak İsteyen Gençlerin Umudu Oldu İstanbul Bakırköy'de geçtiğimiz hafta açılan "Are You Sex?" İngilizce Kursu, katılımcılarına sadece 6 haftada internet'te yabancı bayanlara kamera açtıracak kadar ingilizce öğretmeyi vaat ediyor. "İnternette rezil olmaya son!" sloganıyla yola çıkan kurs, alanında ilk ve tek olmanın haklı gururunu yaşarken, kursu tamamladıktan sonraki 3 ay içerisinde hala kamera açtıramıyorsanız aynı kuru tekrar ücretsiz olarak verme taahüdüyle de müşterilerine güven telkin ediyor. Kursun sahibi, müdürü ve şimdilik tek eğitmeni Egemen Gençbey(26), "Bu kursun Türkiye'de önemli bir toplumsal ihtiyaca cevap vereceğine yürekten inananıyorum" derken, özellikle ergenlik yıllarında çektiği sıkıntıların, bu girişimi hayata geçirme konusunda kendisi için en önemli motivasyon kaynağı olduğunu vurguladı. "Ben lisedeyken eve ilk kez internet bağlanmıştı, özgüvensiz bir çocuk olmam sebebiyle çevremdeki kızlarla rahat iletişim kuramadığımdan internet ortamında bu eksiğimi kapatmayı hedeflemiştim." diyen Gençmen, düz lisede öğretilen İngilizce'nin seviyesini unutup "Hello, my name is Egemen. I am 16 years old student. I live in Zeytinburnu." diyerek giriştiği sohbet çabalarının o dönem kendisinde çok daha büyük özgüven kayıplarına yol açtığını belirtti. Gençmen, o yıllarda kendisine bir ömür yetecek kadar "LOL" ve "Bye Loser" mesajıyla muhattap olmuş. Liseyi bitirdiği yıl Alanya'da bir yakınlarının restoranında yaşadığı 9 aylık garsonluk deneyiminin kendisi için adeta bir dönüm noktası olduğunu ifade eden genç girişimci, öyküsünün devamını da şu sözlerle özetledi: "Sonrasında sürekli pratik yaparak kendimi geliştirdim ve bugün yuvarlak bir rakam vermek gerekirse, İnternet ortamında her ay ortalama 100 yabancı bayana selam ediyorum, bunlardan 5 tanesi ile muhabbet kuruyorum, bu 5 kişiden 2 tanesine kamera açtırıyor ve birisiyle de hoşça vakit geçirebiliyorum, kalan 95 tanesi ise beni kekleyen Türkler oluyor. Eh, her işin kendine göre bir zorluğu var..." Gençmen'in verdiği bilgilere göre, "Are You Sex?" İngilice kursunda adaylara normal ve premium olmak üzere 2 farklı hizmet çeşidi sunuluyor. Normal üyelik (3 Kur) aylık 189,90 TL, Premium Üyelik (6 Kur) ise aylık 169,90 TL olarak ücretlendiriliyor. Eğitimlerin içeriği ise kısaca şu şekilde: 1. Kur: Are You Sex? 
İnternet'te bayanların nerelerde toplaştığını ve ilk muhabbete girmek için gereken temel sözcükleri öğrenen kursiyer, bir sonraki kura geçmeye hak kazanıyor. 2. Kur: I Kiss You 
Bu kurda, İnternet'te tanıştığı bayanla iletişimini MSN, Skype, Yahoo gibi anlık mesajlaşma programlarına taşımayı ve burada kur yapmayı öğrenen kursiyer, bir sonraki kura geçmeye hak kazanıyor. 3. Kur: I Miss You 
Bir sonraki görüşmenin nasıl geçmesi gerektiğini ve hangi cevapların cesaret verici mesajlar olarak yorumlanabileceğini öğrenen normal üyeler, kurstan sertifikalarını alarak mezun oluyorlar. Premium Üyeler ise bir sonraki kura geçmeye hak kazanıyor. 4. Kur: Webcam Operatörlüğü 
Kursiyerler, bu kurda karşı tarafa kamera açtırmak için "cam?" dışında kurulabilecek cümle varyasyonları konusunda yetkinlik kazanıyorlar. Ayrıca kamerayı hangi açıdan hangi ışık desteğiyle tuttuklarında kendilerinin daha güzel çıktıklarını keşfeden kursiyerlere, daha 10. saniyede kameraya dil atmanın sakıncaları da öğretiliyor. 5. Kur: Omegle/Chatroulette - Zamana Karşı Yarış 
Bu kurda Omegle/Chatroulette gibi video chat sitelerinde, üzerine en azından bir boxer giymiş halde kamera karşısına geçmenin önemi üzerinde durularak, karşıdaki bayan next tuşuna basmadan önceki o en kritik 3 saniyenin nasıl değerlendirilmesi gerektiği anlatılıyor. 6. Kur: Feykler ve mucadele yöntemleri 
Kursun son kurunda ise İnternet çapkınlarının en büyük baş belası olan Feykler ele alınarak, nasıl tespit edilebileceği, nasıl korunulacağı gibi önemli konulara değiniliyor. Başta işlenmesi düşünülen Chatbot'lar konusu ise kursiyerlere ağır geldiği ve bir türlü anlatılamadığı gerekçesiyle müfredattan çıkarılmış. Uzman gözetmen (Egemen Bey) eşliğinde bilgisayar destekli olarak verilen kursu başarıyla tamamlayan adaylara, sertifikalarının yanı sıra 5000 adet gerçek kız msn'i içeren CD de ücretsiz olarak veriliyor.