Benzinin Litresi İçin 6.80 TL Talep Eden İstasyonu Emniyet'e İhbar Eden Duyarlı Vatandaş: ''Ekonomiyi kötüymüş gibi göstermeye çalışan bu alçaklar...'' Bu akşam saatlerinde İstanbul Göztepe'deki bir akaryakıt istasyonunda aracına benzin almak için duran Muzaffer Durgunlar(42), kendisinden litre başına  6.80 TL talep eden istasyonu ''ekonomiyi kötüymüş gibi gösterdiği'' gerekçesiyle emniyete ihbar etti. Olay yerine gelen emniyet güçlerine pompada yazılı olan fiyatı işaret eden Durgunlar, ''Ülkemizin adeta bir ateş çemberinden geçtiği bu günlerde algı operasyonlarıyla ekonomimizi kötüymüş gibi göstermeye çalışan bu alçaklar hakkında gereken neyse yapılsın'' diyerek, benzin istasyonu sahiplerinden şikayetçi olduğunu ifade etti.  İhbarın ardından benzin istasyonu çalışanları ifadeleri alınmak üzere emniyete götürülürken, şikayetçi sıfatıyla ifade veren Durgunlar ''Pompacı eleman deponun kapağını açtı, benzini doldurmaya başladı. Ben de sigara içmek için aracımdan inmiştim. O sırada gözüm fırfır dönen sayaca takıldı. Sayaçla birlikte bir oyunun da döndüğünü fark edip derhal müdahale ettim. 'Sen kimin maşasısın lan' diyerek pompacının üzerine yürüdüm. Kendisi ağzımdaki sigarayı görünce kaçtı zaten hemen. Sonra vatandaşlık görevimi yapıp polisi aradım. Belki inkar ederler diye pompadaki rakamın fotoğrafını çekmiştim, onu da emniyetteki arkadaşlarla paylaştım. Gerisi artık yüce Türk adaletine kalmış. Oraya öyle 6.80 falan yazarak bu milleti diz çöktüreceklerini sanıyorlarsa bizi hiç tanımamışlar'' sözleriyle olayı aktardı.  Türkiye'nin büyük bir ekonomik savaşla karşı karşıya olduğuna dikkat çeken Durgunlar, ''Dışardan gelen saldırılılarla baş etmek kolay ama maalesef içimizdeki hainlerin sayısı da hiç az değil. Bunlar bu akşam pompacı kılığına girdi, yarın marketçi olur, kuyumcu olur, pazarcı olur. Olmadık mallara olmadık fiyatlar yazarak bizi demoralize etmeye çalışacakları çok açık. Yeni oyunları bu. Uyanık olmamız lazım'' sözleriyle tüm vatandaşları aynı duyarlılıkla hareket etmeye çağırdı.