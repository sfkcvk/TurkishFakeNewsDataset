Yozgat'ta 2017 Yılının En Önemli 10 Olayını Listelemeye Çalışan Yerel Gazete, Bu Yıl da 6 Haberde Kaldı... Yozgat'ın en eski ve etkili yerel gazetelerinden YozgatPostası, 7 senedir her yıl sonunda yapmaya çalıştığı "Geride bıraktığımız sene Yozgat'ta öne çıkan 10 önemli olay" haberini bu yıl da tamamlayamadı. Gazetenin sahibi, Genel Yayın Yönetmeni ve tek köşe yazarı İrfan Kutlu Söylemez yaptığı açıklamada, gazeteciliğin tüm sınırlarını zorlamalarına rağmen bu yıl listeye girebilecek toplam 6 haber çıkarabildiklerini belirterek, "Buna da şükür, geçen sene 4'te kalmıştık" ifadelerine yer verdi. Ulusal gazete ve tv'lerin her yıl sonunda yaptığı "Geçtiğimiz sene Türkiye'de-Dünya'da öne çıkan olaylar" başlıklı haberlerden etkilenerek son 7 yıldır aynı listeyi Yozgat ili özelinde yapmaya çalıştıklarını ifade eden Söylemez, şunları kaydetti: "Biraz da şekil olsun, dikkat çeksin diye top 10 listesi yapalım dedik ancak ilk sene, 2011'de ancak 5 haber çıktı. 2012 da o bile çıkmadı, 4'te kaldık. Bu sene ülke gündemi çok yoğun olduğundan epey ümitliydik aslında, nasılsa Yozgat'ımız da bunca olaydan bir şekilde nasibini almıştır dedik ancak şu ana kadar ıkına sıkına 6 haber çıkarabildik. Gerçekten neye güvenerek böyle bir işe giriştik hiç bilmiyorum. Basiretimiz bağlanmış demek o ara..." Yozgat gibi hatırı sayılır bir nüfusa sahip olan şehirde, koca bir yıl boyunca kayda değer 10 tane olayın bile olmamasından dolayı her şeyden önce bir Yozgatlı olarak utandığını sözlerine ekleyen Söylemez, daha sonra güç bela hazırladığı haber listesini paylaştı. 1. Referandum öncesi süreçte 18 Şubat 2017 tarihinde Habertürk ekranlarında yayınlanan bir tartışma programında konuklardan biri "Erdoğan, geçen hafta Yozgat mitinginde aynen bunları söyledi" şeklinde bir cümle kurdu. Programın moderatörü ise araya girerek, söz konusu cümlenin Gümüşhane mitinginde dile getirildiğini, Erdoğan'ın henüz Yozgat'ta miting düzenlemediğini belirtti. Bu gelişmeyle birlikte Yozgat'ımızın adı ulusal çapta yayın yapan bir kanalda 1 dakika içine 2 kez anılmış oldu. 2. 5 Mayıs 2017 tarihinde Fenerbahçe'yle oynayacağı Süper Lig müsabakası için bu şehre giden Trabzonspor kafilesini taşıyan THY uçağı, Yozgat üzerinden geçti. Yozgat Traboznsorlular derneği, uçağın geçiş istikameti üzerinde bulunan merkeze bağlı Gelence köyünde 50 kadar taraftarın katıldığı bir tören düzenleyerek kafileyi selamladı. 3. Vatani görevini Yozgat'ın Aydıncık ilçesindeJandarma onbaşı olarak yapan Kadir Sarıhan'ın 16 Haziran 2017 tarihinde Kral TV'ye gönderdiği SMS, söz konusu televizyonda alt yazı olarak geçti. Saruhan, yolladığı SMS'te "Sıradaki şarkı Yozgat aydıncıkta vatani görevini yapan tüm kıral tertiplere gelsin...şafak 63...zoruna gitmesin torun!!!" yazarak, Yozgat adının bir yıl içinde 3. kez bir ulusal TV kanalında geçmesine vesile oldu. 4. 22 Ağustos 2017 tarihinde Kırıkkale'de meydana gelen 2.8 şiddetindeki deprem Yozgat'ın bazı ilçelerinden de hissedildi. Depremde can ve mal kaybı yaşanmadı. 5. 10 Kasım 2017 tarihinde Yozgat Mehmet Akif Ersoy İlköğretim Okulu öğrencilerinin 10 Kasım konulu çalışmalarından oluşan resim sergisi, aynı okulun spor salonunda sanatseverlerin beğenisine sunuldu. 1 hafta boyunca açık kalan sergiyi yaklaşık 250 civarında veli ve öğretmen ziyaret etti. 6. 1993 - 1994 yılları arasında dönemin DYP-Refah Partisi Koalisyon Hükümetinde Devlet Bakanlığı görevini de yürüten DYP Yozgat eski milletvekili İsmail Sungur, Kurban Bayramı münasebetiyle eşinin memleketi olan Yozgat'ımızı ziyaret etti. Şehir mezarlığında bir süre eşinin aile büyüklerinin kabirlerini ziyaret eden Sungur, daha sonra uzak akrabalarıyla çeşitli temaslarda bulunarak aynı günün akşamında şehrimizden ayrıldı. Emektar gazeteci, 2017 yılı için hazırlanan en önemli 10 haber listesinde halen 4 haber açıklarının bulunduğunu söylerken yine de gelecek için umutlu konuştu: "Aklımıza başka bir şey gelmezse mecburen bu sene de 6 haberlik bir liste yapacağız ama hiç belli olmaz, daha yeni yıla girmemize nereden baksanız 8-9 gün var. O ara belki bir şeyler.. kim bilir.. neyse artık..."