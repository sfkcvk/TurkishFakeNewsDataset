Adalet İçin Ankara'dan İstanbul'a Yürüyeceğini Açıklayan CHP'ye AK Parti'den Tepki Gecikmedi: ''Ölünün arkasından yürünmez, Fatiha okunur. Bunlar daha bunu bilmiyor...'' CHP Milletvekili Enis Berberoğlu'nun MİT TIR'ları davasından 25 yıl hapse mahkum edilmesine tepki olarak Ankara Güvenpark'tan İstanbul'a yürüyüş eylemi başlatacağını açıklayan Kemal Kılıçdaroğlu'na AK Parti'den tepki gecikmedi. CHP lideri Kemal Kılıçdaroğlu, Milletvekili Enis Berberoğlu'nun tutuklanmasına "Hiçbir veri ve delil olmaksızın 25 yıla mahkum ediliyor. Hangi anlayışla, hangi hukukla? Bunu asla ve asla kabul etmiyoruz. Bu kararı verenler bu kararın altında kalacaktır" sözleriyle tepki gösterirken, CHP'nin protesto için Ankara'dan İstanbul'a yürüyüş başlatacağını açıklamıştı. Ankara'dan başlayacak yürüyüşün İstanbul'da, Berberoğlu'nun tutuklu bulunduğu Maltepe Cezaevi'nde sona ereceği duyurulurken, AK Parti'den de karara ilk tepki geldi. Konuyla ilgili olarak bir basın toplantısı düzenleyen Adalet Bakanı Bekir Bozdağ, "Bizim dinimizde de, örf ve adetlerimizde de ölü için yürümek diye bir şey yoktur. Güzelce Fatiha'nı okursun, kalanlara başsağlığı dilersin. Bunlar daha bunu bile bilmiyorlar" sözleriyle Adalet için yapılacağı söylenen yürüyüşü eleştirdi. "Merhum için 7'sinde 40'ında mevlüt okunur, lahmacun ya da pide yaptırılıp ölü evine taziyeye gidilir. Bugüne kadar Adalet Bakanlığımıza böyle bir ziyaret de olmadı kendilerinden. Milletin değerlerine bu kadar yabancı bir parti olamaz." diyen Bozdağ, eleştirilerine şöyle devam etti: "Neymiş eline 'Adalet' yazılı bir afiş alıp yarın Güvenpark'a gidecekmiş. Güvenpark'la Kocatepe'nin arası yürüyerek 5 dakika. Bakın eline bir mevlüt şekeri alıp Kocatepe Camii'ne gitmiyor da 20 gün 25 gün İstanbul'a yürüyor. Bari en azından yakana adaletin siyah-beyaz resmini iliştir, ışıklar içinde uyusun de. Ama bakıyoruz o da yok. Çünkü bunların niyeti başka arkadaşlar, bunlar şov peşinde..."