Başarı Öyküsü: Özgürlüğün Elli Tonu Öncesi Ailesinin Çeyrek Asırlık Biçki Dikiş Kursunu BDSM Kursuna Çeviren Genç Girişimci Talebe Yetişemiyor... Grinin Elli Tonu serisinin üçüncü filmi vizyona girmeden önce hazırlıklara başlayan genç girişimci, ailesinin sahip olduğu ve çeyrek asırdır dikiş, batik, ahşap boyama, takı tasarımı gibi ev hanımlarına yönelik kurslar verilen atölyeyi BDSM ve fantezi kursuna çevirerek önemli bir başarıya imza attı. 28 yaşındaki Ersin Özbükey bugünlerde adından sıkça söz ettiriyor. Ailesinin sahip olduğu Özbükey Hobi Kursu’nda yeni bir dönem başlatan genç girişimci, Özgürlüğün Elli Tonu vizyona girmeden önce başlattığı BDSM kursuyla dikkat çekiyor. “Küçüklüğümden beri yok makrome, yok cam boyama canıma yetti artık. Şimdi görün o makrome iplerini nasıl kullanacağım ben!” diyerek söze başlayan Özbükey, aile işinde başlattığı dönüşüm sürecini şöyle anlattı: “Bütün çocukluğum bu kurslarda geçti benim. İnanın ebrusundan keçesine, seramiğinden mozaiğine hepsini gördüm, yaşadım. Şu an bir erkek olarak keçeden telefon kılıfı dikebiliyorsam hep bu sayededir… Yeni kurs fikri ise kitapları okumamla başladı. Mükemmeliyetçi bir insan olduğum için önce kısa bir eğitim alarak yapmak istedim. Ancak maalesef ülkece bu konunda biraz geriyiz. Öğreten bir yer olmadığı gibi insanımız da BDSM'i yanlış biliyor ve uyguluyor. Birbirine hortumla dalanlar, dirty talk diye karşı tarafın anasına bacısına küfredip kanlı bıçaklı olanlar neler neler... O zaman düşündüm, 'oğlum Ersin' dedim kendi kendime, malzemeyse malzeme, mekansa mekan… Niye sen yapmıyorsun bu işi? Şurada olmayan çeşit ip yok, biraz da böyle kullanalım.” Özbükey, kurslarının ilk etapta sadece başlangıç seviyesinde çiftlere açık olacağını belirtriken, ders programını ise şöyle özetledi: - BDSM’ye Giriş: Bu harfler de ne? - Basit Bağlama Teknikleri (konuk eğitmen izci kampı lideri) - Bu Haz Benim: BDSM modası, nerede ne giymeli? - El Atölyesi: Kendi kırbacınızı kendiniz yapın (deri malzemeler atölye tarafından temin edilecektir) - Plastik Makyaj: Morlukları nasıl, neyle saklamalı? - Temel İnsan Anatomisi: Hassas ve kırılgan bölgelere giriş - Yaratıcı Yazarlık: Fantezi ve role playler için hayalgücünüzü geliştirin - Hızlandırılmış İngilizce (kullanılan terimlerin daha kolay anlaşılması için terimsel İngilizce dersleri) - İkna Yöntemleri: Christian Grey değilseniz bir kadını nasıl ikna edersiniz? 
 Açtığı bu kursla ülkemizde açık olarak konuşulmayan bir konuyu gündeme getirmekten mutlu olduğunu belirten Özbükey, ne yazık ki ailesinin aynı mutluluğu paylaşmadığını sözlerine ekledi. İlerleyen zamanlarda atölyede kursiyerlere yönelik ürün satışında bulunmak istediğini anlatırken, sözleri babası tarafından “hah bir sex shop olmadığmız kaldıydı hasbinallah” cümleleriyle kesildi. Karısının ve kızının evden çıkmak istemediğini belirten baba Emin Özbükey, “Hayır yapmasın demiyorum, biz yapamadık oğlumuz yapsın ama bunun kursunu açmak nedir? Taşlatacak mısın lan sen bizi!" sözleriyle tepkisini dile getirdi.  Babasını, kişi başı 1650 TL'den kursa kayıt yaptıran 93 kişinin listesini gösterek sakinleştiren Özbükey, "Hadi sen şunu bi çarp da keyfin yerine gelsin" diyerek konuyu tatlıya bağlarken, son olarak şunları kaydetti: “Buradan herkese sesleniyorum, öyle kulaktan dolma yöntemlerle yapıp kendinizi sakatlamayın. Filmi izleyip gaza gelecekseniz gelin doğru düzgün öğrenin. Üstelik ilk kursumuza kayıt olan herkese bir adet kelepçe hediye!”