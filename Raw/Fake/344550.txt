Yılan Tarafından Isırılan Genç Pandomimci, Son Yolculuğuna Uğurlandı... Türkiye, dün sabah ünlü illüzyonist Aref'in başına gelen olayın şokunu atlatamadan, benzer bir olay bu sabah genç pandomim sanatçısı Çağdaş Yapıcılar'ın başına geldi. Talihsiz genç, gösteri yaptığı sahnede can çekişerek hayatını kaybederken, gösteriyi izleyenler başarılı pandomimciyi uzun süre ayakta alkışladı. Talihsiz olay bu sabah Kadıköy Amatör Sokak Sanatçıları Derneği Gösteri Merkezi'nde yaşandı. İddiaya göre sokak gösterileri ile geçimini sağlayan pandomim sanatçısı Çağdaş Yapıcılar, her hafta olduğu gibi bu hafta da sanatını sergilerken, yine aynı gün gösteride kullanılmak üzere sahne arkasında kafeste tutulan bir kobra yılanı, kafesinden çıkıp genç pandomimcinin yer aldığı sahneye kadar geldi. Genç pandomim sanatçısının işi gereği yaptığı ani bir hareketi sonrası, yılan genç pandomimciyi ayak bileğinden ısırdı. Acı içinde kendini yere bırakan başarılı pandomimci, çeşitli vücut hareketleriyle yılanın ayağını ısırdığını anlatmaya çalışırken, izleyicilerin bir kısmının salonu terk ettiği görüldü. Çok acı çektiğini bu kez mimiklerle ifade etmeye çalışan talihsiz pandomimci, ne yaptıysa da duyguyu seyirciye geçirmeyi bir türlü başaramadı. Yaklaşık 20 dakika boyunca sahnede çırpınan talihsiz genç, bir süre sonra vücuda yayılan zehir nedeniyle felç geçirdi. Sağ eli dışında tüm vücudu felç olan talihsiz gencin ölmeden önce orta parmağını seyirciye doğru kaldırdığı görüldü. Büyük alkış alan gösteri sonrası izleyiciler salonu terkederken, genç sanatçının cansız bedeni temizlik görevlilerince bulundu. Teşvikiye Camii'nde öğle namazını müteakip kılınan cenaze namazından önce camide gergin anlar yaşandı. Öğle namazını da kılmak isteyen pandomimciler cemaat tarafından abdestlerinin bu halde kabul olmayacağı gerekçe gösterilerek camiye alınmazken, bu duruma tepki gösteren onlarca pandomimci, tepkilerini kendilerine özgü sessiz hareketlerle gösterdi. İmamın araya girmesiyle olay tatlıya bağlanırken, pandomimciler de namazda en arkada yer almak şartıyla camiye alındı. Cenaze namazı sonrası talihsiz gencin naaşı Kilyos'ta yer alan Kimsesizler Mezarlığı'na defnedildi.