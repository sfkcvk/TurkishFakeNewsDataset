Bir Bahar Şenliği Öncesinde Daha Konser İçin Yalnızca Yerel Ozanlarla Anlaşabilen Kırıkkale Üniversitesi'nde Öfke: "Nerde O Teoman? Nerde O MFÖ?" Üniversitelerin bahar şenlikleri hazırlıkları tüm hızıyla sürerken, okullar festivallerde yer alacak sanatçılar için temaslarını sıklaştırmış durumda. Geçtiğimiz yıllarda olduğu gibi bu yıl da kampüslerine ünlü sanatçıları getirmekte zorlanan Kırıkkale Üniversitesi ise görüştüğü isimlerden aldığı “Başka okula söz verdim”, “O aralar tam hastalık zamanı, kusura bakmayın” ve “Müziği bıraktım ya ben...” şeklindeki yanıtlarla baharı ve hüznü bir arada yaşıyor. Halihazırda coğrafi, ekonomik ve şu anda aklına gelmeyen birçok sebepten dolayı üniversite olarak çok mağdur olduklarını belirten Rektör Fatih Kayalar “Bu çocuklar dünya gözüyle bir Teoman, bir MFÖ, bir Şebnem Ferah göremeyecekse, iki bira içip yerlere kusamayacaksa ne anlamı var? Buyrun davetimizi bir tek Mardinli Yusuf kabul etmiş, kimbilir kim bu adam? sözleriyle tepkisini dile getirdi. 3 sene önce Kırıkkale Üniversitesi’ne rektör olarak atanmasından bu yana gün yüzü göremediğini ifade eden Fatih Kayalar, “53 yaşındayım. 3 senede şu kampüste ben bu kadar sıkıldıysam, bu çocuklar ne yapsın? İstanbul’dakiler öğrenci de bunlar ne? Yazıktır” diyerek, makamında ağırladığı gazetecilere seslendi. “Ders bitse de Ankara'ya gitsek” düşüncesindeki öğrencilerini hiç değilse bahar şenliğinde okulda tutmak adına hiçbir fedakarlıktan kaçınmayacaklarını ancak şartların da ortada olduğunu üzülerek söyleyen deneyimli Rektör, daha sonra şöyle devam etti: “Hiçbir şarkıcıyı tutup da  zorla getiremiyoruz elbette; ödenek olsa belki o da olur da ödenek yok. Ama biz de Rihanna gelsin demiyoruz zaten.  Ayna bile gelse olur ama yok. Buyrun, liste burada. Bugüne kadar gelen en ünlü isim Teoman’ın üniversite zamanından ev arkadaşı. O da sahnede içip içip 'Teoman bana abi çekerdi de, ben onu döverdim de' deyip durdu. Çağırdığımıza çağıracağımıza pişman etti it herif...” Öğrencilerin üniversitenin bu bedbaht durumunu kabul etmesini de içine sindiremediğini sözlerine ekleyen Rektör Kayalar, “Arkadaş azcık insanın da içinde olacak. Kampüsü dolanıyorum belki öpüşen, koklaşan çift yakalar da azcık fırçalarım diye; ama yok yok yok...” dedi ve ekledi: “Hangi köşeyi dönsem batak, hangi aralığa baksam king oynanıyor. Kampüste bir tane gazete kağıdına sarılmış bira kutusu görmeyeli 3 sene oldu. Bakın prezervatif falan onlardan bahsetmiyorum bile...” Rektör Fatih Kayalar, bu sene de şarkıcı olarak sadece Mardinli Yusuf'a kalmaları halinde, direkt olarak dikey geçişi düşünebileceğini söylerken, ”Valla biraz çalışmaya, hayattan fedakarlığa bakar. Eskişehir düşünüyorum, 'tam bir rektör kenti' diyolar, hayırlısı artık” sözleriyle, değişikliğin kendisine çok iyi geleceğini vurguladı. Bir muhabirin “Sayın Rektörüm, bu seneki bahar şenlikleri için programı alabilir miyiz?” şeklindeki sorusu karşısında gözleri dolduğu fark edilen Kayalar; hiç değilse Kırıkkale halkını üniversiteye çekmek için bastırdıkları el ilanlarını basın mensupları ile paylaştı. Program şöyle; 09.00: Açılış ve Rektör Konuşması 15.30: Yerel Aşık atışması ve Mardinli Yusuf konseri 19.00: Kapanış Son olarak, “Görüldüğü üzere yine iş başa düşüyor arkadaşlar, artık 4-5 saat... Ne kadar uzatabilirsem konuşmayı, o kadar uzatıcam. Olmadı her dekan çıkıp sahneye şarkı söyleyecek. şarkı söyleyemiyorum diyorsa fıkra mıkra bişeyler anlatacak” derken, sahneye çıkmamakta direnen dekanlar hakkında disiplin soruşturması başlatacağının sinyallerini verdi.