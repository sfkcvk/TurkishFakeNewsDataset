Kibariye'nin Köklerinin Aslen San Francisco'ya Dayanması Amerika'da Günün Konusu Oldu Dün bir dergide yayınlanan röportajında köklerinin Akhisar, Romanya ve San Francisco'ya dayandığı açıklayan Kibariye, Amerika'da günün konusu oldu. Ünlü Türk şarkıcının büyük babasının kuzeninin Amerikalı olması, Amerikalılar'ı sevince boğarken, yanık sesli ismin ülkelerine gelmesi için kampanya başlatıldı. Müzikhol isimli dergiye verdiği röportajda "Benim bir taraf da San Francisco'ludur, oradan gelir bu tatlı deli hallerim" ifadelerini kullanan Kiboş, bir anda tüm Amerika'nın ilgisinin Türkiye'ye ve Kibariye’ye yöneltmesine neden oldu. Kısa süre içerisinde Twitter'da #AmericanKibos hashtag'iyle binlerce kişi tepkilerini ifade ederken,  Amerikalı birçok köşe yazarı da konuyu gazetelerindeki sütunlarına taşıdı. "Who the f.ck is Kibariye?" başlıklı yazısında Kibariye'nin Amerika asıllı çıkmasından duyduğu memnuniyeti dile getiren The Times gazetesi köşe yazarı Francis Mallone, Amerika'nın ucundan köşesinden de olsa böyle bir değer kazanmasın ülkenin tanıtımına olumlu katkı yapacağını vurguladı. Washington Post yazarı John Hestler da, Kibariye’nin amerika asıllı olduğunun öğrenilmesinden sonra Ülkenin Ortadoğu’ya olan merakının daha bir anlamlandığını dile getiren bir yazı kaleme aldı. Bugüne kadar kendi yetiştirdikleri birçok değerin bir anda aslen Türkiyeli çıkmasından dolayı bir nebze de olsa buruk hissettiklerini gizleyemeyen Amerikalılar, Kibariye ile birlikte 'Aslen kim-nereli?' yarışında 'biz de varız' demenin mutluluğunu gün boyu yaşadı. Twitter’da #Kibosh hashtag’i en popüler konu başlıkları arasına girerken, San Francisco halkı ise arabalarıyla konvoy yaparak şehri turladı. Gün boyu Kibariye şarkıları dinlenen kentte, rakı satışları ise patladı.  Kibariye’nin Amerikan asıllı olduğunun öğrenilmesinin yankıları hala sürerken; ülkenin önde gelen televizyon kanallarının “Christmas Özel” eğlence programları için Kibariye’yi kendi kanalına çıkarabilmek için girdiği kıyasıya rekabet ise sürüyor.