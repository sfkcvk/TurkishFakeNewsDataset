"Hızlandırılmış Sosyal Gözlem Turları" Genç Mizahçılardan Büyük İlgi Görüyor Bilgi Üniversitesi Mizah Atölyesi (BİLÜMİA) ile Uykusuz Dergisi'nin ortaklaşa düzenledikleri "Hızlandırılmış Sosyal Gözlem Turları", mizahçı olmak isteyen gençlerden büyük ilgi görüyor. Toplam üç gün süren turda katılımcılar, bir mizahçının ihtiyacı olan bütün sosyal gözlemleri kısa bir sürede yapma olanağı buluyorlar.
 
 
 "Hızlandırılmış Sosyal Gözlem Turları" projesinin fikir babası ve aynı zamanda BİLÜMİA eşbaşkanı olan Ersin Özbükey, projeyle ilgili olarak basına yaptığı açıklamada şunları söyledi: 
 
"Turlarına Merter-Bağcılar minibüs hattında başlayan katılımcılarımız, daha sonra sırasıyla bankada fatura yatırmak, Beşiktaş sahilinde çay içmek, 80'ler ve 90'lardaki televizyon programları ve filmlerden görüntüler içeren özet video'lar izlemek, sap olarak Taksim'de bir bara girmeye çalışmak, bol bol kültürel çatışma içeren kısa ve saçma bir ilişki yaşayıp cep telefonu mesajıyla terkedilmek, günümüz yerli dizi ve reklamlarından hazırlanan kolajı izlemek gibi etkinliklere katılıyorlar." 
 
Turun son gecesinde Uykusuz Dergisi'nde sabahlayıp mizah dergisi atmosferini soluyarak geçiren katılımcıların sertifika almaya hak kazandıklarını belirten Özbükey, "Sizin de gördüğünüz gibi bir mizahçıya hayatı boyunca lazım olabilecek bütün tecrübeleri 3 günlük turumuza sığdırmış bulunuyoruz. Gerisi genç arkadaşlarımızın azmine ve yeteneğine kalmış" diyerek sözlerini tamamladı.