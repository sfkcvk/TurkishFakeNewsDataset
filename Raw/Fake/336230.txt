Seren Serengil'in 3 Günlük Mahkumiyetinin Adalet Bakanlığı Cezaevi Virali Olduğu Ortaya Çıktı... Şarkıcı Gülben Ergen'in talebiyle hakkında 3 günlük zorlama hapis kararı çıkarılan Seren Serengil'in cezasını çektiği Bakırköy Kadın Ceza İnfaz Kurumu'ndan yaptığı paylaşımlar basında büyük ilgi görürken, kamuoyunun gündemine gelen "Lan hapishane virali olmasın bu?" sorusu bugün Adalet Bakanlığı'ndan yapılan bir açıklamayla yanıt buldu. Serengil, mahkumiyetinin başlangıcından itibaren gerek koğuşunun krokisini çizdiği resimler, gerekse de instagram üzerinden yaptığı detaylı anlatımlarla pek çok kişinin kafasında "E böyleyse o kadar da kötü bir şey değilmiş ya hapislik" fikrinin oluşmasına neden olurken, kamuoyundaki olumsuz cezaevi imajını da önemli ölçüde değiştirmişti. Süreçle birlikte gündeme gelen "Kesin viral bu" şeklindeki iddialara en net yanıt ise bugün Adalet Bakanlığı'ndan geldi. Konuyla ilgili olarak bir basın açıklaması yapan Adalet Bakanlığı Müsteşarı Faruk Saymaz, özellikle son dönemde batıda kimi çevrelerce ortaya atılan Türk cezaevlerinde kötü muamele ve işkence iddialarına yanıt olarak sosyal medya üzerinden bir çalışma başlatıldıldığını belirterek şöyle devam etti: "Biliyorsunuz mesela en son Yunanistan bu iddialarla oradaki bazı suçluları bize iade etmeyi reddetti. Biz her ne kadar öyle bir durum yok şeklinde resmi açıklamalar yapsak da devir artık sosyal medya ve iletişim devri. Sizin 3 sayfa resmi yazıyla anlatamadığınızı bir tek instagram post'uyla anlatabilyor insanlar. Biz de bu doğrultuda hem kendi vatandaşlarımıza hem de dünyaya Türk cezaevi gerçeğini anlatmak için Seren hanımla birlikte böyle bir ortak çalışma içine girdik. Görüyorsunuz işte, korkacak çekinecek bir durum yok. Adeta bir tatil köyü bile desek sanırım abartmış olmayız..." Çalışmadan şu ana dek oldukça olumlu geri dönüşler aldıklarını belirten Saymaz, "Pek çok vatandaşımızdan 'biz de bi 2-3 gün girip yatabilir miyiz?', 'nereden rezervasyon yaptırıyoruz?', 'wi-fi ücretsiz mi?' şeklinde sorular yağıyor. Koğuş seçeneklerini, erken rezervasyon fırsatlarını öğrenmek isteyenler neler neler... Elimizden geldiğince hepsine yanıt vermeye çalışıyoruz." derken, kampanyanın şu ana dek en azından yurt içinde amacına ulaşmış göründüğünü de sözlerine ekledi.  Bakanlık Müsteşarı, ilerleyen aşamada bir de yabancı ünlüyle anlaşarak kampanyanın yurt dışı ayağını güçlendirmeyi planladıklarını da ifade ederken, ısrarlı sorulara karşın isim vermekten kaçındı.