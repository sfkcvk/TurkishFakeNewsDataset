Meşhur Erzurum Ramazan Dayağı, UNESCO Dünya Kültür Mirası Listesi'ne Giriyor... 2015 Ramazan döneminin ilk oruç dayağı haberinin yine Erzurum'dan gelmesi Birleşmiş Milletleri de harekete geçirdi. Geleneksel Erzurum Ramazan Dayağı'nın UNESCO Korunması Gereken Dünya Kültür Mirasları listesine alınması için harekete geçen Birleşmiş Milletler, bölgeye yolladığı 4 temsilcisinin yediği dayağa göre kesin kararını açıklayacak. Erzurum halkını sevince boğan gelişmeyle ilgili ilk yorum, Belediye Başkanı Bekir Turgut’tan geldi. Heyeti karşılamak için toplanılan Erzurum kent meydanında konuşan Turgut, ''Dünyanın sayılı güzel dayaklarından biri bu topraklarda atılıyor ama maalesef yeterince tanıtamadık. Bugüne kadar hep ana haber bültenlerinde 40 saniyelik haberlerle geçiştirildik… Tam da artık vazgeçmek üzereyken bu kutlu haber geldi.” derken, Dünya Kültür Mirası listesine girmelerini biraz geç kalınmış da olsa isabetli bir karar olarak değerlendirdi. Henüz kararın kesinleşmediğini ve inceleme için gelecek heyeti bir güzel dövmeden rehavete kapılma gibi bir lüksleri olmadığını söyleyen Erzurum Belediye Başkanı, heyet için yapılan hazırlıkları da şu sözlerle aktardı: “En sinirli, en mutsuz, en eli ağır ve daha önce mutlaka oruç dayağı atmış hemşerilerimizden 9 kişilik bir ekip oluşturduk. Şu çadırda, gelecek UNESCO üyelerinin nasıl müslüman olmadığını, hiç oruç tutmadığını, çok gavur olduklarını; bu dayağı niye hak ettiklerini falan anlatıyoruz. Uçağın gelmesine 3 saat var ama maşallah hepsi barut gibi oldu bile…  Heyet gelir gelmez ellerine dondurma ve puro verip ekibimizin karşısına çıkaracağız. Adamları öldürmesinler diye de bir köşede uyuşturucu tabancayla belediye kuduz itlaf ekiplerimiz bekliyor olacak. Yeterli dayağın atıldığını gördüğümüz anda ekibimizi uzaktan vurarak sakinleştireceğiz. Müftümüze danıştık, iradeleri dışında iğne zerk edileceği için oruçları bozulmazmış. O konuda da bir endişe olmasın...'' 
                               Yaklaşık 400 yıllık bir geçmişi bulunan dayağın günümüzdeki en önemli temsilcilerinden, aynı zamanda Erzurum kent meydanındaki ‘’Oruç tutmadığı için dayak yiyen adam’’ heykelini şehre kazandıran kişi olan İsmail Bilginler de, UNESCO heyetini karşılayacak isimler arasında. “Hizmetlerimden ötürü belediyemizin böyle bir jesti oldu bana, sağolsunlar… Layık olmak için elimden geleni ardıma koymiycam” diyen Bilginler, Meşhur Erzurum Ramazan Dayağı'nın sırrını da basın mensuplarıyla paylaştı: "Tabii memleketimizin iklimi coğrafyası bu noktada çok önemli. İsimden dolayı bir yanlış anlama var ama olay çok da oruçla ilgili değil. O biraz işin sosu, bahanesi gibi diyim. Tüm olay 'dünyada onca yer varken ben niye bu Erzurum'da doğdum? Talihsizlik, akıl noksanlığı ve cehalet beni nasıl bu şehre mahkum etti?' duygusuyla ilgili. Bütün kışı -40 derecede geçirmek de çok önemli. Adam kara kış boyunca evden işe, işten eve şiştikçe şişecek ki zamanı gelince o sinirle bir temiz dövebilsin...”  
 
Bilginler, Erzurum Oruç Dayağını kendisinin de büyüklerinden gördüğünü söylerken, "Yani tabii tarihi çok geriye gidiyor bu işin. Osmanlı zamanında ekseriyetle nargile ve Türk kahvesi nedeniyle dayak atılırken Cumhuriyet'le birlikte sigara ve çay daha ön plana çıkıyor. Ancak sebepler zamanla değişiklik gösterse de dayağın özü hep aynı kaldı. Misal birazdan UNESCO'culara girişeceğim bu kızılcık sopası bana dedemden miras..." sözleriyle de dayağın tarihçesini aktardı. Dünya Kültür Mirası olarak teyit edilmesinin ardından Erzurum Oruç Dayağı Festivali'ne mutlaka resmi statü kazandırılması gerektiğine de dikkat çeken Bilginler, elinde sigara ile kutlama alanından geçmekte olan talihsiz bir vatandaşı fark ederek apar topar açıklamalarına son verdi: “Lan! Sigara mı lan şu p… elindeki…. Birader hayırdır o sigara elde? Ha? Ramazan'da değil miyiz lan biz? Gel buraya O… Ç... E… S... S... A... K... İ... ”