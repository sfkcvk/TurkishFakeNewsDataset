İZ TV Kurucusu Coşkun Aral: "Büyük bir yalana kurban gittik" Türkiye'nin ilk belgesel kanalı olan İz TV'nin Genel Yayın Yönetmeni Coşkun Aral, bugüne kadar kendilerini dolduruşa getiren tüm çevresine ve bilinçli diye tabir edilen Türk televizyon izleyicisine veryansın etti. "Ben aslında hep belgesel izlerim." diyen binlerce insana inanarak yola çıktıklarını belirten Aral, AB grubunda elde etmiş oldukları %0,0015 lik reyting oranını basın mensupları ile paylaşırken gözyaşlarına hakim olamadı. 
 
   
 Yayın hayatına 2006 yılında, Digitürk 88. kanalda başlayan İz TV'nin Genel Yayın Yönetmeni ve aynı zamanda fikir babası olan Coşkun Aral, dün sabah televizyon binasında düzenlediği basın toplantısı ile Türkiye'nin ilk belgesel kanalının izlenme oranları hakkında önemli açıklamalarda bulundu. Dört yıldan bu yana ha arttı, ha artacak diyerek bir umutla takip ettikleri reytinglerde herhangi bir kıpırdanma olmamasından artık çok sıkıldığını ifade eden Aral "Eş dost bildiğimiz insanların çok pis gazına gelmişiz. Bilemedik..." dedi. 
 
"Şu kanal kurulana dek etrafımızda kimle konuştuysak bize çok fazla televizyon seyretmediğini, izlerse de sadece belgesel izlediğini söylüyordu. Ancak işte bizim reytinglerimiz de ortada, güya zap yaparken arada göz gezdirilen dizilerin reytingleri de ortada... Herkes şapkasını önüne alıp düşünsün lütfen. Bu yalanı daha fazla uzatmanın anlamı yok; çok rica ediyorum, kim ne izliyorsa çıksın samimiyetle açık açık söylesin!" 
 
"Biz doğal olarak bu söylentilerden en çok etkilenen kanallardan biriyiz ancak, daha bunun CNBC-e'si var, haber kanalları var. Sonuçta bu camiada kimin ne sıkıntı çektiğini yine en iyi bizler biliyoruz. O yüzden herkes mert olsun, dürüst olsun. Yarın bu kanallar da dayanamayıp isyan ederse, utanan yine siz olursunuz."
   
Aral, açıklamasının sonunda önümüzdeki yayın dönemi için planlarına da kısaca değindi. "Madem öyle biz de oyunu kuralına göre oynayacağız" diyen sitemkar televizyoncu, "Şöyle köşkü, cipi bol bir dizi üzerinde çalışıyoruz. Kimin hangi ölümsüz eserini uyarlayacağımızı bulur bulmaz çekmeye başlayacağız. Onun dışında Küstüm Şov'u transfer etmek için Latif Doğan'la pazarlıklarımız da sürüyor..." sözleriyle, İZ TV'nin yayın politikasında gidilecek radikal değişikliklerin de sinyallerini verdi.