Dışişleri'nden Rusya'ya Gönül Alma Hamlesi: ''Yalnız sizin hava savunma sistemi de güzel durdurmuş füzeleri ha...'' ABD, İngiltere ve Fransa'nın önceki gece Suriye'deki bazı tesisleri füzelerle vurmasının ardından saldırıyı ilk tebrik eden ülkelerden biri de Türkiye olurken, bölgede denge politikası izlemeye çalışan Dışişleri Bakanlığı'ndan bugün yeni bir açıklama geldi.  ABD'nin başını çektiği Batı bloğunda başladığı Suriye serüvenine bir süredir Rusya-İran cephesinde devam eden Türkiye'nin, Esad rejimine karşı gerçekleştirilen dünkü füze saldırısını yuvarlak ifadelerle geçiştirmek yerine açık şekilde desteklemesi 'Yeni bir dönüş mü var?' sorularını da gündeme getirirken, Dışişleri Bakanı Mevlüt Çavuşoğlu'ndan gelen açıklamalar kafaları daha da karıştırdı.  Harekatın ardından Rusya'nın yaptığı "Ateşlenen 103 füzeden 71 tanesi Rus yapımı hava savunma sistemleri tarafından başarıyla imha edildi" yönündeki açıklamalara işaret eden Dışişleri Bakanı Mevlüt Çavuşoğlu, "Müteffiklerimiz olan ABD, İngiltere ve Fransa'nın gerçekleştirdiği harekatı ve vurulan hedefleri memnuniyetle karşılıyoruz. Ancak yapılan açıklamalar doğruysa bir diğer değerli müttefikimiz olan Rusya da bu füzelerden epey bir kısmını çok güzel durdurmuş. Hem de taa 30 yıllık eski model silahlarıyla. Onlara da helal olsun. Demek yenisi olsa, belki de hepsini vuracaklardı. Valla bravo, keşke yollasalar da hemen biz de kullanmaya başlasak. Rus yapıyor be..." sözleriyle Rusya Devlet Başkanı Vladimir Putin'i tebrik etti.  Dış politikadaki belirsizlik eleştirilirine karşın Türkiye'nin bölgede denge politikası izlemek dışında bir seçeneği bulunmadığına dikkat çeken Çavuşoğlu "Batı'ya tam sırtımızı dönemeyiz, çünkü görüyorsunuz ekonominin hali ortada. Rusya'ya hiç dönemeyiz, e çünkü Rusya yani. Adamlar manyak. Böyle böyle idare edicez bakalım artık. Gittiği yere kadar..." derken, denge politikasının illa tarafsız kalmak anlamına gelmediğini, sırayla bir ona bir ötekine yanaşarak da pekala bu stratejiinin uygulanabileceğini ifade etti. Lafı açılmışken İsrail'i geçen hafta bölgedeki Hizbullah hedeflerini başarıyla vurduğu için, İran'ı da İsrail saldırılarına karşı bölgede olağanüstü bir direniş gösterdiği için tebrik ettiğini de sözlerine ekleyen Bakan Çavuşoğlu, son olarak "Almanya'yı ve Çin'i de bu süreçteki temkinli duruşlarından dolayı tebrik ediyorum. Siz gazeteci arkadaşları da hafta sonu demeden bu saatte beni dinlemeye geldiğiniz.. Off yeter lan, yemin ederim tiksindim bu işten" sözleriyle basın toplantısına son verdi.