Ünlü Para Birimi Dolar, Hakkında Merak Edilenleri Yanıtladı: ''Trump'a ben de uyuzum...'' Son ayların Türkiye'de en çok konuşulan isimlerinden olan ABD Doları, hakkında merak edilen soruları bir basın toplantısıyla yanıtladı. Türkiye ile olan ilişkisinden, özel yaşamına dek pek çok konuda konuşan popüler para birimi, ılımlı yaklaşımıyla Türk halkına zeytin dalı uzattı. Toplantıya katılan gazeteci ve misafirlere hediye edilen 1 dolarların fetö şüphesi uyandırabilir uyarısı üzerine 2 dolarla değiştirilmesi yüzünden geç başlayan toplantıya birkaç fed yetkilisi ve avukat ordusuyla katılan Dolar, özellikle de türk lirasının kendisi karşısında yaşadığı kayba üzüldüğünü belirterek samimi açıklamalara imza attı. Sözlerine, karşısında en çok etkilenen para birimi olan Türk lirasıyla başlayan dünyaca ünlü para birimi, "Ne diyorlar: 'Doların yeşili, Trump'ın sarısı, Ortadoğudaki kanın kırmızısı. Al sana terör örgütü bayrağının renkleri' diye büyük oyun çözen bir millet bu. Hacker gibiler maşallah. Aramızın bozulmasını en son ben isterim." diyerek toplantıyı olumlu bir dille açtı. Sözlerine samimi bir şekilde devam eden yeşil güç, "Bizim kuzen mesela Kanada'da. Onun hiç böyle sorunları yok. Siz onu Kanada doları olarak biliyorsunuz. Biraz soğuk moğuk ama mis gibi ülke. Medeniyet, hoşgörü falan had safhada. Bazen düşünüyorum zamanında bu kadar açılmasa mıydım dünyaya diye. Evet popüler olduk değerimiz arttı falan ama göz önündesin. Herkes kendi ekonomik başarısızlığını sana atıyor. İnterneti açıp 'dolar lobisi yine iş başında, hain dolar, allah bin türlü belasını versin bu doların' gibi yorumları görünce insanın ister istemez morali bozuluyor. Gerçi bu moral bozulması değerimi düşürmüyor elhamdülillah ama olsun, her şey de kur değil. Geçen mesela Youtube'da geziyorum,, baktım herifin teki dolar yakıyor ne bileyim öteki burnunu siliyor falan. Bunlar çirkin şeyler. İnsanın kafası atıyor keşke bir dinar olsaydım yuan olsaydım diyor. Hatta bazen Allah beni TL etseydi de şu saçmalıkları görmeseydim diyorum. Tabi o kadar da değil canım heheh" diyerek ne kadar bezmiş halde olduğunu vurguladı. "Bakın ben dünya çapında bir para birimiyim. Benden istediği kadar basar Fed. Aha şu kadarcık da enflasyon artmaz. Korkumuz yok. Bu bir realite yani. Derdimiz hava atmak değil yanlış anlaşılmasın. Ben yükselmiyorum Türk Lirasi düşüyor, onu diyorum. Bu da bilinsin. Ayrıca Trump'a ben de uyuzum. Yeşile karşı sarı olayımız da var renk uyumsuzluğu babında hatta ama ülkemizin menfaatleri uğruna el ele Central Park'a çıkıp birlik mesajı da veririz gerekirse." Siyasete girmekten de çekinmeyen ünlü para birimi, "Türkler oyun bozmada olduğu kadar dolar bozmada da iyiler. Eyvallah buna itirazım yok. Zor zamanlarda kenetlenip birlik olarak sağlam bir duruş sergiliyorsunuz. Bunu takdir ediyoruz. Sizinle aramiz iyi. Bu manipülatif algı yönetimleri zaman zaman aramıza kara kedi gibi girse de temelde bir sorunumuz yok. Sizin siyasilerle de aramız iyidir mesela. Bakmayın gösterdikleri tepkiye, her işlerini dolarla hallediyorlar sağ olsunlar. Kıskanç Merkel'in Eurosunu kullanacak değiller ya." diyerek rakip para birimlerine meydan okudu. Sterlinle aralarında yaşanan gerginliğe de değinen dolar, "bizim bir sorunumuz yoktu aslında sterlin ile. Ne de olsa Amerikayı İngiliz derin devleti yönetiyor. Çıkarlar ortak anlayacağınız. Rotschild, Rockefeller falan bunu en iyi Mehmet amcam Fatma teyzem bilir. Illuminati'ye hiç girmiyorum. Ama o Euro'ya da ne oluyor?! Hep benim 1 lira önümde gitmeler falan. Yakışıyor mu yani!  Bir süre Döviz.com'a bakıp sakinleşen Dolar, "İstanbul borsası 100 bin değil 200 bin olsun isterim. Büyümek karşılıklı bir eylem sonuçta. Dolar çıkınca borsa düşermiş falan bunlar hep batı uydurması şeyler. Bakın benim atam olan Benjamin Franklin'in Orta Asya'dan gelmiş olabileceğine dair ciddi göstergeler var. Baklava, lahmacun etli ekmek falan eksik olmaz Amerikan mutfağımızdan'' diyerek Türk halkına zeytin dalı uzattı. Bir de bu yastık altı meselesi var. Yani biz İtalya'da da Singapur'da da ne bileyim Brezilya'da falan da aktifiz ama yastık altı olayı bir tek siz Türklere has bir fantezi galiba. Ilk başta biz de anlam veremedik fakat böyle özel bir yerde muhafaza edilmekten te gururumuz okşanmadı değil. Türk halkıyla ilişkimiz eskiye dayanıyor anlayacağınız. Arada sırada bizi bozdurmaları canımızı hiç sıkmıyor. Biliyorum ki gönüllerimiz bir, türkülerimiz bir. Nasılsa hasrete dayanamayız, yine bir araya geliriz biz.