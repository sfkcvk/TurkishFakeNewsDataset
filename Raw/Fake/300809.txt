Mülteci Pazarlığında Fiyat Kıran Nijer, Sinirleri Bozdu: ''2 Milyar Dolar'a hepsini alırız.. 100 Milyon da olur tamam...'' Türkiye'nin Avrupa Birliği ile yürüttüğü mülteci pazarlığı kıran kırana devam ederken, bugün Nijer'den gelen haberler tüm dengeleri alt üst etti. Nijer Devlet Başkanı'nın mültecileri ülkesine almak için 2 milyar dolardan, 100 milyon dolara kadar inmesi, pazarlık masasında kartların yeniden karılmasına neden oldu. Bu sabah bir basın toplantısı düzenleyen ve Avrupa Birliği'ne seslenen Nijer Devlet Başkanı Albay Mahamadou Issoufou, 2-3 milyon kişi için bu kadar tantana yapılmasına daha fazla sessiz kalamayacaklarını dile getirdi. ''Kaç milyon insan var arkadaşım? 2 milyon mu? Tamam ya, gönderin siz onları. İç savaştı, açlıktı falan derken zaten 5 seneye eritiriz. Buyursunlar...'' diyerek Nijer'in kapılarının mültecilere sonuna dek açık olduğunu söyleyen deneyimli Başkan, 2 milyar dolar talebiyle başladığı konuşmasında, 100 milyon dolara kadar indi. Sırf mültecilere olan sempatilerinden ve yokluğu çok iyi bilen bir ülke olduklarından, çok özel bir fiyat verdiklerini vurgulayan Başkan Issoufou, ''Bakın bu rakamı size başka ülke de vermez, ona göre. Maksat ayağınız alışsın, bu fiyat ondan'' sözleriyle devam ettiği konuşmasında, şu ifadelere yer verdi: ''Avrupa Birliği iyi düşünsün. Türkiye burunlarının dibinde, bugün kovsalar yarın yine bi fırsatını bulur gelir o mülteciler. Bize gönderin, buradan bi daha hiçbir yere kafalarını kaldıramazlar.  Neticede düşününce bizim kendi halkımız zaten mülteci gibi, bedavaya bakıyoruz. E bunların bi de üstüne para alıcaz, daha nolsun. Nijer'de kimsenin 'Vay efendim Suriyeliler geldi, Nijer çok bozdu' diyeceğini de zannetmiyorum. Çok hazzetmeyen varsa da iç savaş orda, buyursunlar kozlarını paylaşsınlar...'' Açıklamalarının sonunda fiyata kargo masraflarının eklenmediğini de not düşen Mahamadou Issoufou, AB'ye ''Nakliye size ait yalnız ona karışmayız. Daha doğrusu karışamayız. O kadar adamı nakledecek para olsa zaten niye size şeyapalım di mi ehehe'' şeklinde seslenirken, açıklamalarına Avrupa Birliği'nden önce Türkiye'den yanıt geldi. Ahmet Davutoğlu'nun bir türlü pazarlığı neticelendirip, Türkiye'ye para ile dönememesi nedeniyle oldukça sinirli olduğu bilinen Cumhurbaşkanı Erdoğan, Nijer'in fiyat kırmasını da etik dışı ve ticari ahlaktan yoksun bir tavır olarak niteledi. Sırf son Afrika ziyaretinde Nijer'e gitmedi diye böyle olduğundan şüphelendiğini ifade eden Cumhurbaşkanı Erdoğan, ''Bu insanların gelişi belli, maliyeti belli. Bu rakamlara mülteci mi alınırmış? Ayıptır, günahtır'' derken, her şeye karşın kavga dövüş olmadan ortak bir noktada buluşabileceklerini de kaydetti. ''Yani, yarı yarıya paylaşılabilir, ya da emlakçılar gibi komisyon alınabilir. Tam olarak ne olur bilmiyorum ama o mülteci işini kolay kolay bırakmayız, bundan kimsenin şüphesi olmasın'' diyen Erdoğan, daha sonra kurmayları aracılığıyla Avrupa Birliği görüşmelerinden dönen Davutoğlu'nu Nijer'e yollamak için makamına çağırdı.