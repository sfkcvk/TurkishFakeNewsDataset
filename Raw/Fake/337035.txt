14 Şeker Fabrikasının Satışa Çıkarılmasıyla İlgili Rahatlatan Açıklama: ''Satış işlemleri tamamen yerli ve milli kağıtlarımızla yapılacak...'' Cumhuriyet tarihinin ilk fabrikalarını bünyesinde barındıran Türkiye Şeker Fabrikalarına ait 14 fabrikanın satış yoluyla özelleştirilmesi tepkileri de beraberinde getirirken, hükümetten rahatlatan bir açıklama geldi. Şeker fabrikalarının satışıyla ilgili ilanın resmi gazetede yayınlanmasının ardından kamerların karşısına geçen Hükümet Sözcüsü Bekir Bozdağ, satış işlemlerinde her aşamanın yerli ve milli değerlere uygun olarak gerçekleşeceğini belirterek "Kimse bundan kendine siyasi bir pay çıkarmaya çalışmasın." ifadelerine yer verdi.  Satış sürecinde sözleşme ve benzeri işler için kullanılacak tüm kağıtların tamamen Türkiye'de üretilen yerli ve milli kağıtlar olacağını, en ufak bir şekilde ithal kağıtla işlem yapılmayacağını vurgulayan Bozdağ, ayrıca işlem sırasında kulllanılacak olan özel bir yazılım varsa bunun Türk mühendislerince üretileceğini de sözlerine ekledi. "Mesela özelleştirme idaresindeki bir arkadaşımız başkanına telefonda bir şey mi danışacak? Bunu whatsapp'la dahi değil, geçenlerde duyurduğumuz Pttmessenger'la yapacak. O kadar ince ve hassas düşünüyoruz" diyen Bozdağ, iki sözünden biri "yerli ve milli" olan bir hükümetin başka türlü fabrika satışı yapmasının zaten düşünülemeyeceğine dikkat çekerken, bu doğrultuda yapılan eleştirileri ise maksatlı bir çarpıtma olarak değerlendirdi. Bir soru üzerine, satıştan elde edilecek gelir konusunda henüz net bir plan bulunmadığını belirten Bozdağ "Tabii şimdi o biraz da ne geleceğine bağlı. Ama en azından bir bölümünü satış sonrası fabrikaların kapanmasıyla işsiz kalacak vatandaşlarımıza ve pancar üreticilerimize dağıtılacak yardım kolilerine harcayacağımızı şimdiden rahatlıkla söyleyebilirim. Bu konuda da halkımızın içi rahat olsun" ifadelerine yer verdi.  Hükümet Sözcüsü, fabrikaların satışından elde edilecek gelirin bir kısmının da TRT'ye aktarılarak yerli ve milli değerleri öne çıkaran diziler için harcanacağının da şimdiden müjdesini verirken, son olarak "Şu ana kadar yaptırdıklarımızı izliyorsunuz değil mi çocuklar? Size de dizi dayanmmıyor ha ehehe... Neyse aynen izlemeye devam edin, aferin" diyerek toplantıyı izleyen basın mensuplarına takılmayı da ihmal etmedi.