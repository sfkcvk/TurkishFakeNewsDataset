Taner Yıldız’ın ‘Kedi’ Açıklamasının Ardından Birleşmiş Milletler 'Türkiye'nin Cezai Ehliyetinin Kaldırılması' Gündemiyle Toplandı 30 Mart gecesi yaşanan elektrik kesintilerinin sebebini trafoya giren kedi olarak açıklayan Enerji ve Tabii Kaynaklar Bakanı Taner Yıldız, yurtdışında da geniş yankı uyandırdı. Konuyu gündemine alan Birleşmiş Milletler, Türkiye’nin uluslararası platformda cezai ehliyetinin kalkması için çalışmalara başlarken, BM Genel Sekreter Yardımcısı Alain Humpwing, alınacak olası bir kararın yaptırım değil, ‘halden anlama’ olarak yorumlanması gerektiğini belirtti. Humpwing “Artık Suriye'ye mi giriyorsunuz, Yunan uçağı mı düşürüyorsunuz napıyorsanız yapın ondan sonra” sözleriyle Türkiye’nin de bu süreçten karlı çıkacağını kaydetti. New York’ta bulunan Birleşmiş Milletler Genel Merkezi’nde düzenlenen basın toplantısında gazetecilerin karşısına geçen Alain Humpwing, durumun birçok kurum tarafından ortaklaşa incelendiğini belirterek sözlerine başladı. “Sayın bakanın kedi demeci elimize gelince biz de 1 Nisan şakası falan zannettik önce ama durum öyle değilmiş. Dur dedik madem uzmanlar baksın. Dünya Sağlık Örgütü'ne ilettik. Onlar da 'Abi hiçbir sıkıntı yok, direk cezai ehliyeti yoktur raporu yazarız biz' şeklinde yanıt verdiler” diyen Humpwing, konuyu en kısa zamanda genel kurula taşıyacaklarını aktardı. Humpwing’e göre, BM Güvenlik Konseyi'nde de uzun süredir hakim olan ‘Ya bu Türkiye bi tuhaf sanki ama...’ kanısı nedeniyle genel kuruldan ‘cezai ehliyeti yoktur’ kararı çıkması olasılığı yüksek. Bugüne dek Türkiye’yi 'Ya bunlar Akdeniz insanı, deli dolu olur', 'Bunlar Karadeniz insanı, biraz fırtınalı olur', 'Doğu insanı tabii biraz duygusal' diyerek idare ettiklerini de vurgulayan Genel Sekreter Yardımcısı, “Bu meselenin artık saklanacak bir tarafı kalmadı. Belli ki pek iyi bi halde değilsiniz. Zaten Türkiye'de de hangi şehre giderseniz gidin, 'bizim oranın insanı biraz delidir' derler. Bunu üst üste toplayın, ortaya böyle bir tablo çıkıyor neticede. Çok da uzatmanın manası yok, gelin siz de he deyin, bu işin adını koyalım” çağrısı yaptı. Cezai ehliyetin kaldırılmasıyla beraber hem dünyanın hem Türkiye’nin rahat bir nefes alacağını kaydeden Humpwing, Birleşmiş Milletler olarak sağlayabilecekleri avantajları da şu sözlerle aktardı: “Başta bi kere otomatikman Birleşmiş Milletler’in engelli istihdamı kapsamına gireceksiniz, ülkeye güzel maaş bağlanacak. Suriye’yle önden bir konuştuk, tank falan sokun gezdirin oralarda dilediğiniz gibi, ses etmeyecekler. Kıbrıs’ı kendinize bağlanmış sayın, Arabistan Afrika falan da hep sizin toprağınız zaten... Ha dış borcu da unutun bu arada. Ödemeseniz kim ne der? Koca dünya, bir Türkiye’ye mi bakamıcaz? İnsani sorumluluğumuz bu neticede...” Birleşmiş Milletler tarafından gündeme getirilen teklifin ardından yazılı bir açıklamada bulunan Unicef ise, Türkiye’nin akıl baliğ sayılmaması halinde kendilerine de bağlanabileceğini, böyle bir durumda ellerinden gelen desteği vereceklerini kaydetti. Özellikle 0-6 yaş grubunda, gerçeklik duygusunun tam olarak gelişmediğini ve yaşanan çeşitli olayları hayal gücüne dayanarak açıklamanın çok yaygın olduğunu kaydeden Unicef, kedi demecinin de bu kapsamda ele alınarak dünyanın ilk “çocuk ülke”sinin Türkiye ilan edilmesine hazır olduklarını vurguladı.