Hükümet Sözcüsü Bozdağ'dan ABD'li Makamlara Çağrı: ''Zafer Çağlayan sizin olsun, saati bize bırakın...'' ABD'nin New York eyaletinde süren Rıza Sarraf davasında, hakkında tutuklama kararı çıkarılan eski Ekonomi Bakanı Zafer Çağlayan için Hükümet'ten yeni bir açıklama daha geldi. Dava sonucunda Zafer Çağlayan'ın rüşvet olarak aldığı iddia edilen 700 bin TL'lik saate de el konulma ihtimalinin ortaya çıkması üzerine bir basın toplantısı düzenleyen Hükümet Sözcüsü Bekir Bozdağ, "Tabii Zafer arkadaşımızın böyle bir davada suçlanmasından dolayı da üzgünüz ama çok lazımsa onu size verebiliriz. Yalnız saati bu işe karıştırmayalım. O bizde kalsın" sözleriyle ABD'li makamlara seslendi. 17-25 Aralık sürecinde Rıza Sarraf tarafından dönemin Ekonomi Bakanı Zafer Çağlayan'a 'hediye edildiği' iddiasıyla gündeme gelen 700 bin TL değerindeki Patek Philippe marka saatin ABD'deki davaya da girmesi Hükümet kanadında endişeye neden oldu. Düzenlediği basın toplantısında ABD'li makamlara seslenen Hükümet Sözüsü Bekir Bozdağ, "Lütfen yanlış anlaşılmasın. Tabii pahalı bir saat, enfes bir saat, takınca resmen havan değişiyor, kolunda lüks daire parası taşıyorsun ama olay kesinlikle maddi değeri değil. Neticede hediye olduğu için bir nevi emanet sayılır. Manevi değeri var o açıdan. Biz böyle konularda duyarlı bir milletiz" diyerek saat konusunda hassasiyetlerini dile getirdi. Saatin iddianameden çıkarılması karşılığında Zafer Çağlayan'ın ABD'de mahkemeye çıkması için gereken adımları atabileceklerini de sözlerine ekleyen Bozdağ, "Biz zaten kendisinin suçsuz olduğuna inanıyoruz. O dönem şartlar yüzünden doğru düzgün yargılanamadı ama şimdi adını temize çıkarmak için bir fırsat doğdu işte. Eminim o da mahkemeye çıkıp aklanmak isteyecektir... Yani... Büyük ihtimalle" ifadelerine yer verirken, Zafer Çağlayan'ın ikna etmekte sıkını yaşamaları ihtimalinde Armağan Çağlayan'ı kendi elleriyle ABD'li makamlara teslim edebileceklerini belirtti.