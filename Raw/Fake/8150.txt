Müslüman İlim Adamları Sadece Kur'an'dan Alınan Bilgilerle Dizel Jeneratör Ürettiler Son beş yüz yıldır bilimsel olarak Batı dünyasının fersah fersah gerisinde kalan İslam dünyası, üzerindeki ölü toprağını yavaş yavaş atmaya hazırlanıyor. Mısır'ın dünyaca ünlü El Ezher Üniversitesi, 15. yüzyıldan sonraki tüm bilimsel gelişmeler gözardı edilerek, sadece Kuran'dan alınan bilgilerle tasarlanan ilk enerji üretecinin prototip üretimine başlamak üzere olduğunu açıkladı.
 
Dünyanın en önde gelen İslami üniversitelerinden biri olarak kabul edilen El Ezher'in, İlmi Araştırma Kürsüsü yetkilileri, tamamı müslüman ülkelerden gelen 39 ilim insanının katılımıyla sürdürülen projede gelinen noktayı, üniversitede düzenlenen bir basın toplantısıyla kamuoyuna duyurdular.

 

Toplantının açılış konuşmasına, bu çalışmanın İslam ülkeleri üzerindeki ölü toprağının atılması için bir vesile olmasını ümit ettiklerini belirterek başlayan El Ezher Üniversitesi Rektörü Ali Ekber Velayeti, ilim sahasında uzun yıllardır izleyici konumuna itilmiş olan İslam ümmetinin artık yavaş yavaş fen üretir hale geldiğini müjdeledi. 
 
"Shaheen M-I" ismi verilen, mazotla çalışan ve saatte 2 kW güç üretme kapasitesine sahip olan üreteç için, henüz tasarım aşamasında iken dahi İran başta olmak üzere birçok İslam ülkesinden siparişler aldıklarını büyük bir memnuniyetle ifade eden Velayeti, projenin en önemli özelliğinin ise, tasarım ve imalat aşamalarının hiçbirinde son 600 yılda Batı dünyası tarafından üretilmiş herhangi bir bilimsel bilgiden yararlanılmaması olduğunu belirtti.

 

"Batı tarafından geliştirilen her kuramda, bilim dünyasında çığır açacak her gelişmede ve gelinen her teknolojik aşamada 'Bunlar zaten Kur'an'da yazıyor' demek zorunda kaldığımız günler artık sona eriyor" diyen Rektör, projenin her aşamasında kullanılan bilgiler için tek kaynak kitap olarak Kur'an'ı gösterirken, basın mensuplarının hadislerin kullanılıp kullanılmadığı yönündeki sorularını ise "Sahih olanlardan tabii ki faydalanıldı" sözleriyle yanıtladı.

 

Bundan sonraki aşamada ne gibi bilimsel gelişmelerin beklenmesi gerektiğini soran muhabirlere Ali Ekber Velayeti'nin verdiği yanıt ise oldukça anlamlıydı: "Shaheen projesi, İslam'ın ve Kur'an'ın ilim için tek başına ve tamamen yetkin olduğunu ispatladı. Bundan sonra artık elimizdeki bu bilgi hazinesiyle bildiğimiz jeneratör yapmak yerine gerçek anlamda yeni bir şeyler üretmeyi hedefliyoruz." 
 
Prototip testlerinin 2010 sonlarında tamamlanacağı öngörülen Shaheen'in, 2011'in ilk yarısında seri üretimine geçilmesi planlanıyor.