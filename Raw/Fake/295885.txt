Deniz Seki'nin Gördüğü İlgi Yapımcıları Harekete Geçirdi: Seksenler Dizisi'nden Abdullah Öcalan Atağı... Deniz Seki'nin önceki gün 'Eşkıyadan Dünyaya Hükümdar Olmaz' adlı diziye konuk oyuncu olarak katılması ve tüm Türkiye'de yoğun ilgi görmesi, dizi yapımcılarını harekete geçirdi. İmralı'da yatan Abdullah Öcalan'ı bir bölüme konuk oyuncu olarak almak için atağa kalkan Seksenler dizisinin yapım şirketi, Adalet Bakanlığı ile pazarlıklarını sürdürüyor. Seksenler dizisinin yapımcı ortaklarından Fırat Oraz ofisinde yaptığı değerlendirmede, hükümlülerin bir şekilde dizilere dahil edilmesinin önemine değindi. Deniz Seki'nin dizide oynaması ile tutuklu ve hükümlülerin toplumsal hayata kazandırılmaları için de önemli bir fırsatın ortaya çıktığını ifade eden Oraz, yapımcısı olduğu Seksenler dizisi için ortaya atılan isimlerden Abdullah Öcalan'ın bir adım öne çıktığını ifade etti. 80'lerde bir şekilde ünlü olup da, şu an hapishanede olan çok fazla ismin kalmadığını kaydeden deneyimli yapımcı, ''Valla aklımıza gelen isimlere baktık, belki bi Haluk Levent var ama onun da ne zaman hapiste, ne zaman dışarıda olduğu belli değil'' derken, neden Öcalan ismine yoğunlaştıklarını da şöyle açıkladı: "Kendisi şu an bizim için en ideal isim gibi gözüküyor. Dizide yavaş yavaş 1984 Eruh Baskını'na yaklaşıldı. Direk birinci ağızdan o günleri dinlemek daha güzel olmaz mı sizce de? PKK'nın ilk baskını, yılbaşında çıkan dansöz, Almanya'dan gelen çikolata falan... Hep nostaljik şeyler bunlar neticede..." Adalet Bakanlığı ise konuya temkinli yaklaşıyor. Durum hakkında kısa bir değerlendirmede bulunan Bakanlık Müsteşarı Sadi Özyunal, "Yani bi yandan bakanlığımıza da bir gelir neticede. Bugüne dek sadece cezaevlerindeki hediyelik eşya dükkanlarıyla olayı çevirmeye çalıştık. Aslında cast ajansı gibi konumlasak kendimizi dünyanın mahkumu var içerde. Generali var, kulüp başkanı oluyor dönem dönem ne biliyim mafyası var, eski milletvekili var, var oğlu var..." derken, bir tek Öcalan konusunda toplumun hazır olup olmadığını kestiremediklerini söyledi. Özyunal, öte yandan Öcalan'ın ekranda görünmesinin Türkiye'nin iç güvenliğine katkı sağlayabileceğine de belirterek mevcut konjenktürde bu durumun sağlayabileceği avantajlara dikkat çekti "Emniyetle de görüşüyoruz, belki 1-2 bölümlüğüne oynatıp bütün Cizre, Silopi falan ekrana kitlenmişken sokağa çıkma yasaksız hallederiz bazı şeyleri" diyen Bakanlık Müsteşarı, her şeye rağmen teklife açık kapı bırakarak açıklamalarına son verdi.