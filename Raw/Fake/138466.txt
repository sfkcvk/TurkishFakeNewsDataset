"Şirket İmamı" Uygulaması, Reklam Ajanslarını Zorluyor Çalışma Bakanlığı'nın iki yıldır üzerinde çalıştığı ve her şirketin "Ofis içi anlaşmazlıkları giderecek, çalışanların boşluğa düştüğü, dünyevi ihtiyaçlara fazla kafa yorduğu ve hayatı sorgulamaya kalkıştığı noktalarda müdahale edecek kadrolu bir imam" istihdam etmesini öngören proje için pilot bölge seçilen şirketlerin temsilcileri, dün sabah Bakanlık yetkilileriyle bir araya gelerek durum değerlendirmesinde bulundular. Toplantıya katılan firma temsilcileri genel olarak uygulamadan duydukları memnuniyeti dile getirirlerken; iş verimliliğinde çok ciddi düşüş yaşadıklarından dert yanan reklam ajansları şimdilik uygulamadan muaf tutulmaları yönünde görüş bildirdiler. Firmaların önemli bir kısmı şirketlerinde manevi duyguların ve uhrevi havanın tavan yaptığını belirtirlerken, "Şirket İmamı" sayesinde tesis edilen uyum, kardeşlik ve yardımlaşmanın işyerindeki sosyal yaşamı daha huzurlu hale getirdiğine vurgu yaptılar. Uygulama sonucunda sabır, metanet ve kanaatkarlık duyguları inanılmaz bir şekilde güçlenen çalışanların, şirketle ilgili taleplerini en asgari seviyeye indirgediklerini ifade eden Dudullu Organize Sanayi Sitesi'ne bağlı bazı kuruluşların temsilcileri ise hazırladıkları plaketi Bakanlık yetkililerine takdim ederek anlamlı bir jest yaptılar. Toplantıya katılan şirket temsilcileri tarafından hazırlanan raporların okunduğu ikinci kısımda ise uygulamaya katılan bazı firmaların yaşadıkları sıkıntılara çözüm arandı. Toplantıda Generations-Smartass Reklam Ajansı adına söz alan Kreatif Direktör Cem Yeldemir, konuşmasına öncelikle böyle bir tasarıyı denemeye layık görülmeleri dolayısıyla Bakanlık yetkililerine teşekkür ederek başladı. Oldukça sıkıntılı olduğu gözlerden kaçmayan Yeldemir, uygulamanın kendisiyle ilgili bazı problemler yaşadıklarının altını çizdi. Cem Yeldemir, "Birbirinden yaratıcı ve inovatif çalışanlarıyla gerek konvansiyonel gerek sosyal medyada yıllardır farklı ve özgün bir hizmet veren ajans olarak, bizim başımıza bir imam koyma ihtiyacı hisseden sayın devlet büyüklerimize gerçekten teşekkür ediyorum. Projeden sorumlu herkesin iyi niyetinin farkındayız ancak son iki aydır doğru düzgün iş çıkaramadık. Ofise tam açıklayamadığımız bir durgunluk, manasız bir ağırbaşlılık çöktü." sözleriyle firma olarak hem kreatif anlamda, hem de out-of-the-box düşünce yaklaşımı anlamında 3 ay gibi kısa bir süre zarfında kuruyup gittiklerinden dert yandı. Kendilerine şirket imamı olarak atanan Halil Bekici ile profesyonel anlamda bir kan uyuşmazlığı yaşadıklarını saklamayan Yeldemir, "Yanlış anlaşılmasın, Sevgili Halil'in şahsıyla ilgili kesinlikle hiçbir sıkıntımız yok. İnsan olarak her anlamda sıcak, örnek davranışlı ve yaratılanı yaradandan ötürü seven birisi. Ama maalesef kendisinin aramıza katıldığı günden beri ajansta çıkan işler bi nasıl desem... Değişik oldu." derken, uygulamanın ajanstaki yansımalarını şu sözlerle özetledi: "Bi konsere afiş tasarımı yapıyoruz, her seferinde bi şekilde güllü dallı, kainat efektli, galaksi manzaralı işler çıkıyor. Hedef kitle paat paat paaat görüp aklına kazıyıp geçmesi gereken afişe dalıp gidiyor, huzurlu bi ifadeyle dakikalarca seyrediyorlar. Bilmemne şirketine viral video çekiyoruz, güller açıyor arılar onlara konuyor... Montajın sonunda oturup izliyoruz, çıka çıka İbret Kapısı gibi bişey çıkmış... Brainstorming için toplanalım desek zaten bütün seans mukabele gibi geçiyor. Bütün o sinerji, o flexible ortak akıl bambaşka bir yere gitti dayandı. Artık gerçekten maddi manevi tükenme noktasına geldik..." Cem Yeldemir ajans olarak ciddi bir personel sıkıntısıyla da karşı karşıya kaldıklarını ifade ederken, "Geçtiğimiz hafta iki avid operatörü arkadaşımız Samanyolu TV'de işe girmek için ajanstan ayrıldı. 'Biz hat sanatına gönül verdik', 'Bu işleri bırakıp minyatüre başlamak istiyoruz' gibi gerekçelerle istifalarını veren grafiker arkadaşlarımız var. Bu süreçte doğru düzgün iş alamadığımız için bırak maaş ödemeyi, çalışanların Sodexho'larını bile dolduramayacak hale geldik. Her öğlen ekmeği bölüp de yiyor, filtre kahveye banıp da içiyoruz. Ofise gelip de bizi o halde gören müşteri zaten geldiği gibi kaçıyor." diyerek şirketin içerisinde bulunduğu kısırdöngüyü de gözler önüne serdi. Konuşmasının sonunda uygulamaya katılan tüm reklam ajanslarıyla ortak hazırladıkları muafiyet dilekçesini yetkililere sunan Yeldemir, toplantının bitiminde basın mensuplarının sorularını yanıtlamaktan kaçınırken, Bakanlıktan çıkacak karara göre bir tutum belirleyeceklerini söylemekle yetindi. Değerlendirme toplantısının ardından firma yetkililerinin büyük çoğunluğunun uygulamaya olumlu yaklaşımından duyduğu memnuniyeti ifade eden Müsteşar Yardımcısı Ersin Özbükey, "Bazı şirketler için ufak tefek pürüzler sıkıntılar çıkmış doğrudur, ama genel olarak iyi... İyi görünüyor manzara... Şu an için takvimimizde bir değişiklik yok, çalışmaya devam..." açıklamasının ardından, raporları Çalışma Bakanına sunmak üzere Bakanlık binasına doğru yola çıktı.