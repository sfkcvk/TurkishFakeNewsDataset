2 Yaşında Elektronik Bir Aletin Tuşlarına Basabildiği İçin Dahi Olarak Gösterilen İlk Çocuk Onur Bilgin (26), Su Ürünleri Bölümünde 7. Yılını Doldurdu Bir dönem her evde bulunan televizyon atarilerinde eline joystik alıp, tuşlara basabildiği için “dahi” olarak nitelendirilen Onur Bilgin, su ürünleri fakültesinde 7. Yılını doldurdu. Ailesi üzgün: ‘’Onur tam bir hayal kırıklığı…’’ İlk dönem notlarının açıklanmasından sonra fakülteden bu sene de mezun olamayacağı kesinleşen Onur Bilgin’in acılı ailesi, düzenledikleri bir basın toplantısı ile yaşadıkları hayal kırıklığını anlattılar. “Televizyon kumandalarının bile yeni çıktığı bir dönemden bahsediyoruz... Bu öyle eline joystik alıp, biraz bişeyler yapınca oha dedik, dahi dedik…  Tabii şimdiki kafayla bakınca ne o atari bir boka benziyormuş, ne de bizim baş belası... Buyrun beyefendinin 7. senesi,  hala 7 ders vericek de mezun olacak da, iş bulacak da… Ohoo… " sözleriyle biricik yavrusuna yüklenen acılı babanın aksine, anne Bilgin daha temkinliydi: “Benimki ana yüreği hadi, ben ne yapsa sevmek, övmek durumundayım anne olarak. Ama bilmiyorum yani, babası azıcık daha metanetli olabilirdi… Çok anlamlar yükledik, birbirimizi çok gaza getirdik o dönem. Ben övdükçe babası övdü, babası övdükçe be methettim… Çok hata ettik… Napalım, bizim oğlan da bu kadarlıkmış diyecem ama onca eşe dosta acayip rezil olduk, kimseyle görüşemiyoruz” Gaziantep Üniversitesi 3 veya 4. Sınıf öğrencisi olduğunu söyleyen Onur Bilgin, okul sebebiyle bulunduğu Gaziantep’ten hakkındaki iddialara telefonla bağlanarak yanıt verdi. Kendisinden bu kadar erken vazgeçmenin doğru olmadığını ve hala dahi olma olasılığının bulunduğunu söyleyen tecrübeli öğrenci, Hukuk veya Mühendislik gibi kolay bölümlere nazaran çok zor bir bölümde okumanın ailesini yanılttığını iddia ederken şu ifadeleri kullandı: “Bakın benim bölüm kolay zannediliyor ama öyle bir şey yok. Kaç çeşit balık var bi düşünün, o bile okulun zorluğunu anlatmaya yetecektir. Çinekop diyorsun sarıkanat çıkıyor, sarıkanat diyorsun lüfer diyorlar. Aha bu lüfer diyosun hoop kofanaya kaçmış oluyor… İnanın acayip zor işler bunlar. 1-2 cm ile her şey değişiyor. Bütün sistem çöküyor, öylece kalıyorsun yeminle…  Yoksa çoktan bitmişti yani…” 
 
 Konuya ilişkin kısa bir değerlendirmede bulunana Prof. Dr. Agah Güntek ise sözlerine “Çok şükür İngilizce tıp mezunuyuz, aslanlar gibi… Bir damlacık da bilgisayar oynamışlığım yoktur” diyerek başladı. Acılı gence ilişkin durumun sadece türünün ilk örneği olması nedeniyle kabul edilebilir olduğunu belirten Güntek “Yoksa yani annesine babasına alenen gerizekalısınız demek lazım, niye iki tuşa bastı diye dahi yaptınız çocuğu demek lazım ama işte ilk ya, şimdilik böyle olsun” sözleriyle durumda hafifletici sebepler olduğunu vurguladı. Son olarak anne babalara da seslenen Güntek, “Şimdi o tabletlerde falan bişeyler yapıyor ya sizinkiler de? Hah, onlar da dahi falan değil. Şimdiden kabullenin ki sonradan sıkıntı çıkmasın’’ derken, Playsation'da kendi başına oyun açabilen ve İngilizce 20'ye kadar sayabilen beş buçuk yaşındaki torunu Arda''nın ise bu duruma bir istisna olarak gerçekten dahi olabileceğini de sözlerine ekledi.