Evlenmek Üzereyken Ani Bir Şekilde Ayrılan Genç Çiftin ''Önce Ben Evlencem'' Rekabeti Kıyasıya Bir Şekilde Sürüyor 7 yıllık ilişkilerini bu yaz mutlu bir izdivaçla tamamlamalarına neredeyse kesin gözüyle bakılan Pelin Tamak (28) ve Burak Özkanoğlu (29)’nun ani ayrılık kararının ardından çift arasında başlayan "önce ben evlencem" yarışında nefesler tutuldu. Her iki tarafın karşılıklı hamleleriyle oldukça çekişmeli geçen yarış, geçtiğimiz günlerde Özkanoğlu'nun Malatya'daki halasından gelen "eli yüzü düzgün bi öğretmen kız var, gelsin bi tanışsın" haberiyle yeni bir boyut kazandı. Ayrılık kararının ardından nefes kesen bir tempoda süren "en kısa zamanda birini bulup evlenerek o'na gününü gösterme" mücadalesinde henüz taraflar birbirlerine karşı net bir üstünlük kurabilmiş değiller. Uzun süren ilişki nedeniyle fiziksel olarak oldukça salmış durumda bulunan tarafların ilk iş olarak kılığı kıyafeti toparlamaya çalıştıkları gözlemlenirken, zorlu yarışta yaşanan bazı önemli gelişmeler ise şöyle:    Tamak - Özkanoğlu çifti karşılıklı yollanan "bu sefer kesin bitti artık..." - "peki, yolun açık olsun..." sms'leriyle ilişkilerine nokta koydular. Pelin Tamak, ayrılığın üzerinden 14 dakika geçmesinin ardından Facebook'una sadece "bitti..." yazdı ve ilişki durumunu “Single” olarak değiştirdi. Haber 2 dakika sonra Pelin ve Burak’ın ortak arkadaşı Sinan tarafından telefonla Burak’a ulaştırıldı. Gelişmeye ilk tepkisi "Bana o kızdan bahsetm artık abi. Hiç şeyimde değil naparsa yapsın" şeklinde olan Burak, bir yandan da haberin gerçekliğini teyit etmek için Pelin'in profiline bakmakla meşguldu.  Haberin gerçek olduğunu fark eden Burak Özkanoğlu, arada ufak flörtleşmeler için kullandığı “Tanıyor olabileceğiniz kişiler” listesine 7 yıldır ilk kez gerçekten alıcı gözüyle bakmaya başladı. Yapılan ilk elemelerin ardından 8 farklı kıza ilk mesaj atıldı. Facebook taramasının ardından Burak, telefon rehberini alfabetik olarak gözden geçirmeye başladı.  Pelin’in fotoğraflarının altına yaptığı “Ooo bu ne güzellik”, “Prenses, mavi tam senin rengin” gibi yorumlarıyla 7 yıllık ilişkide birçok kereler tartışmalara yol aşan Gökhan Birtek , Pelin’in ilişki durumundaki güncellemeyi fark eden ilk çakal oldu. Gökhan’ın Pelin’e attığı “Sana erkek mi yok tatlışım : )” mesajı Pelin tarafından temkinli ama açık kapı da bırakan bir “:)” ile karşılandı.  “Nooluyo lan böyle 2 dakikada, başlarım sanal alemine” diyerek hırsla Facebook’tan çıkan Burak’ın Pelin’in hamlelerine yanıtı sert oldu: Burak, Malatya'da yaşayan annesine haber saldı. Haberi alan anne Süheyla Özkanoğlu ve gün arkadaşları, il genelinde eli yüzü düzgün, helal süt emmiş, ataması yapılmış öğretmen gelin adaylarını süratle incelemeye aldılar.  Pelin'de değişim başladı... Burak’la ayrılığının ardından ilk olarak saç rengi ve modelini değiştiren Pelin Tamak, gardrobunun "Ay Burak hayatta giydirmez bunu bana" adını verdiği bölümünü de dolaşıma soktu. Giymeye başladığı mini eteklerle beraber, yeri geldiğinde kısmi ağdayla, yeri geldiğinde pantolon giyerek geçirilen 7 yıllık artık tavsamış bir ilişkinin son izleri de silindi.  Yıllardır Pelin Tamak'ın her türlü çabasına ayak direyerek eşli danslar kursuna gitmeyi reddeden Burak Özkanoğlu salsaya yazıldı. Özkanoğlu, ilk dersinde 8 farklı kadın partnerle dans ederek, 47 yaşında da olsa en azından birinden telefon numarası almayı başardı.  Sahte kuzenin gerçek kimliği ortaya çıktı... Pelin Tamak'ın ilişkinin ilk aylarında Facebook fotoğraflarında samimi pozlarla görüldüğü ve Burak Özkanoğlu'na "kuzenim" dediği sarışın çocuğun da aslında Pelinler’in Ayvalık’taki yazlıklarında lisedeyken 15 gün kadar çıktığı çocuk olduğu ortaya çıktı. Pelin, iptal olan balayı planının ardından yaz tatili için rotayı Ayvalık’a çevirdi.  Malatya'dan gelen telefon, Burak’ın yüreğine su serpti. Bir öğle vakti arayarak yeğenini memlekete çağıran ve kendisini komşularının bir arkadaşı olan Nermin Hanım'ın hemşire kızı Gül ile tanıştırmak istediğini belirten hala Emine Günderci, bonus olarak da Malatya Merkez 9 No’lu Sağlık Ocağı’na yeni atanan genç aile hekimi Gülşah'ı da önerdi.  Eşya iadesinde kriz çıktı... Ayrılığın ardından birbirlerinde kalan eşyalarını iade etmek için bir seferliğine buluşan çiftin bu buluşması olaylı geçti. Burak, Pelin’de kalan 1 World of Warcraft cd'si, 1 Fenerbahçe forması ve 3 çift lacivert çorabına eksiksiz ulaşırken; Pelin, Burak'tan gelen kutuda Sevgililer Günü'nde aldığı minik panda oyuncağını göremeyince tartışma başladı.  Haber yayına hazırlandığı sırada iki genç arasındaki rekabet kıyasıya sürerken, Pelin Tamak'ın umutlarını kankisi Zeynep Özdürüst'ün akşamki açıkhava konserine getireceği liseden arkadaşı Timur İzbırakan'a bağladığı öğrenildi. Burak Özkanoğlu ise önümüzdeki haftasonu Malatya'ya doğru yola çıkmaya hazırlanırken, bir yandan arkadaşının Facebook'tan gösterdiği kızın "biraz zayıflasa yüzü fena değil aslında" eşiğinde olduğuna kendini ikna etmeye çalışıyor...