AK Parti'ye Yakın Gazeteciler Arasındaki Kavganın Yayın Hakları İhalesi Sonuçlandı: ‘'Kim FETÖ’cü? Sensin FETÖ’cü’' Yakında TV8'de Referandumun sonuçlanmasının ardından televizyon kanalları ve sosyal medya üzerinden ciddi bir kavgaya tutuşan AK Parti’ye yakın gazetecilerin mücadelesi ekranlara taşınıyor. Bugün düzenlenen yayın hakları ihalesini en yüksek teklifi vererek kazanan TV8, adı '‘Kim FETÖ’cü? Sensin FETÖ’cü’' olarak düşünülen programın, Survivor biter bitmez yayına gireceğini açıkladı. Bugüne dek farklı kanallardan ve sosyal medyada süren ve meraklıllarının ilgiyle takip ettiği mücadelenin yayın hakları için RTÜK tarafından düzenlenen ihalede kazanan taraf TV8 oldu. İhalenin sonuçlanmasının ardından bir basın toplantısı düzenleyen TV8 İç Yapımlar Müdürü Beyza Songüller, “Kanal olarak bu ülkedeki en büyük rekabetleri, en çirkef kavga ve dedikoduları izleyiciye ulaştırmada geçmişten gelen büyük bir birikimimiz var. Bu işin de altından hakkıyla kalkacağımıza inanıyorum.” sözleriyle ekranları başındakilere seyir zevki yüksek bir mücadele izletmek istediklerini ifade etti. Şu an sadece yarışmanın adının belli olduğunu, format içinse rayışların sürdüğü belirten İç Yapımlar Müdürü, şöyle devam etti: “Şu aşamada herkes gibi biz de kavganın taraflarını çözmeye çalışıyoruz. Tam olarak kaç farklı grup var? Kim hangi taraftan? Kim zayıf, kim güçlü? Bunları netleştirebilirsek takımları kurup formatı oluşturacağız. Siz de yardım ederseniz birlikte sayalım arkadaşlar, Akitçiler var bir, Türkiye Gazetesi ekibi var iki, A Haberciler üç, Yeni Şafakçılar tam ayrı mı emin olamıyorum dört, Pelikancılar vardı hala duruyorlarsa lütfen Acunn.com’dan kendileri başvuru yapsınlar beş, Takvim-Akşam-Güneş-Milat falan diğer ufak tefek ekipler de bir karma takım çıkarsalar altı. Milli Gazete yedi, Sabah sekiz, Beyaz TV dokuz, TGRT Haber on... Böyle böyle 12 takım çıkar zannediyoruz ki o da turnuva yapmak için yeterli bir rakam...” Kavgaya dair net olan tek şeyin herkesin diğerini kripto FETÖ’cü olarak suçlaması olduğuna dikkat çeken Songüller, "Onun dışında tam niye kavga ediyorlar, neyi paylaşamıyorlar, kim diğerinden niye nefret ediyor falan bunlar pek çok kişi gibi bizim için de gizemli konular. İşin heyecanı biraz da orada zaten. Turnuva boyunca bir yandan ekiplerin birbirleriyle olan mücadelesini izlerken diğer yandan neyin mücadelsini verdiklerini de anlamaya çalışacağız.” sözleriyle de heyecanını paylaştı. İhalenin sonuçlanmasının ardından AK Parti'ye yakın basının genel olarak yarışma fikrine olumlu yaklaştığı öğrenilirken "Biz o kripto Fetöcülerin kanalında yarışmayız. İhaleyi kimler sayesinde aldıklarını da biliyoruz. Konuşturmasınlar bizi" diyen Akit ve "Cem Küçük varsa biz yokuz!" diyerek rest çeken Milli gazete ekiplerinin ikna edilmeye çalışıldığı da son olarak gelen haberler arasında.