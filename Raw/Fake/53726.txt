Yoğun Talepten Dolayı, Cenazesi Teşvikiye Camii'nden Kaldırılacak Merhumlar İçin En Az Uzun Metrajlı Bir Filmde Oynama veya Bir Albüme Sahip Olma Şartı Getiriliyor Dün öğle namazını müteakip kıldırdığı cenaze namazının ardından yeni bir uygulamanın duyurusunu yapan Teşvikiye Camii imamı Muharrem Kesican, Diyanet İşleri Başkanlığı'nın talimatıyla bundan sonra cenazesi Teşvikiye'den kaldırılacak merhumlar için en az uzun metrajlı bir filmde oynama veya bir albüme sahip olma şartı getirileceğini açıkladı. Cami olarak artık yoğun talebi karşılayamadıklarını ifade eden Kesican, "Afedersiniz ama ölüsünü kapan, 'Rahmetli, halka malolmuş bir sanatçıydı' diyerek kapımıza dayanıyordu. Sorsan adını duyan yok. Bir yerde buna dur dememiz şarttı" şeklindeki sözleriyle alınan kararın sevindirici olduğunu kaydetti.
 
 
 
Türkiye'de sanatçıların ebediyete uğurlanmasında akla gelen ilk adres olan Teşvikiye Camii, bundan böyle cenazesi kaldırılacak merhumlar için birtakım şartlar arayacak. Yeni uygulamayı dün öğlen, Saliha Aybenlik isimli fotoğraf sanatçısının cenaze namazının ardından açıklayan imam Muharrem Kesican, sözlerine öncelikle Saliha Hanım'ın yakınlarına başsağlığı dileyerek başladı. 
 
Ölümün, yaşayan her canlı için kaçınılmaz bir son olduğunu dile getiren Kesican, "Lakin niyeyse bazılarımız bu cenaze işini fazla ciddiye alıyor. Şimdi ölenin arkasından konuşulmaz ama mesela Saliha Hanım'ın yakınları, tutmuşlar koşa koşa buraya getirmişler merhumeyi. Bakıyoruz, kütük Malatya, oturduğu semt Sarıyer ama cenazesi Teşvkiye'de..." dedi ve ekledi: "Niye? Çünkü, Saliha Hanım fotoğraf sanatçısıymış. Ne fotoğrafçısı? Sergisi falan var mı? Napıyor belli değil ama sanatçı diye getirip önümüze koymuşlar. Ne diyelim, Allah taksiratını affetsin..."
 
 
 
Merhum Saliha Aybenlik'ın yakınlarının tepkilerine rağmen konuşmasını sürdüren İmam Kesican, "Biliyorum, söylediğim şeyler acı geliyor ancak biraz objektif olalım değerli cemaat." diyerek şöyle devam etti: "Şimdi bana bu arkadaşın sağlığında çektiği fotoğrafları delil olarak gösteriyorsunuz. Yani ölünün arkasından konuşulmaz ama Galata Kulesi'ni alttan çekip üzerine sephia'yı basmakla, efendim zıplayan arkadaşını böyle kolları açık vaziyette havadayken çekmekle olmuyor o iş. O kadarını benim Lise 1'e giden kızım da yapıyor...Neyse yani beni daha fazla konuşturup da günaha sokmayın artık..."   
 
Teşvikiye Camii'ne olan yoğun talep nedeniyle, burada görevli imamların tayin isteyip 3 ayda başka camilere kaçtığını ifade eden Kesican, "Yani tamam her nefis ölümü tadıyor, inşallah mekanları da cennet olur fakat bugüne kadar takı tasarımcısından, kıytırık iki dizide görünen oyuncusuna kadar herkese hizmet edelim derken cami olarak cenaze kaldırmaktan başka bir şey yapamaz olmuştuk. Sürekli olarak ölü ve ölü yakını görmekten yıpranan psikolojimizi hiç saymıyorum bile..." sözleriyle içinde bulunduğu ağır çalışma şartlarını gözler önüne serdi. 

 
 
 
Mevcut şartlarda albümü olan ya da uzun metrajlı bir filmde kayda değer bir rolde oynamış ünlülerin de bir hayli yekün tuttuğunun altını çizen Muharrem Kesican, uygulamadan beklenen verimin alınamaması halinde bir sonraki adım olarak Kral Tv, Altın Portakal gibi ödüller ya da Twitter'da belli bir takipçi sayısını aşmak gibi şartların da gündeme alınabileceğini belirtti. 
 
Konuşması sırasında cenazede artan gerilim üzerine, merhumenin tanrı katında sanatçı mertebesine ulaşacağından emin olduğunu söyleyerek ortamı yatıştırmaya çalışan İmam Kesican, son olarak tekrar Saliha Hanım'a rahmet, yakınlarına ise başsağlığı diledi.