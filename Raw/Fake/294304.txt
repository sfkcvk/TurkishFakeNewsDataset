Okuldan Kovulup Hayata Atılınca Fabrikatör Olan İşadamı Öğretmenlerini Minnetle Andı: ''Yüzlerce insan beni atan hocalarım sayesinde ekmek yiyor...'' Öğretmenler Günü kutlamaları tüm yurtta sürerken, bir minnet açıklaması da İstanbul Merter’den geldi. Lisedeki hocalarına bir mesaj gönderen fabrikatör Adem Albaz “Yani iyi ki beni okuldan atmışlar ya. Çırak olarak o tekstil atölyesine girmeseydim şimdi plazanın birinde Allah muhafaza beyaz yakalıydım. O gerzeklerin sayesinde bak yüzlerce insan eve ekmek götürüyor” diyerek bu sene de 24 Kasım’ı anmayı unutmadı. Her yıl Öğretmenler Günü’nü büyük bir coşkuyla kutlayan Merter’in önde gelen tekstil firmalarından Albazlar Holding’de bu sene de törenler görkemliydi. 24 Kasım sabahında tüm çalışanlarını toplantı salonunda ağırlayan CEO Adem Albaz konfetiler, maytaplar ve şarkılar eşliğinde çıktığı sahnede her yıl olduğu gibi bu yıl personeline para fırlatarak konuşmasına başladı. “Alın arkadaşlar alın bu 100 TL’ler matematikçi İhsan hoca anısına geliyor, 200’ler coğrafyacı Kamuran’a… Aha havaya 1 yıllık maaşlarını fırlattım şu an ahaha” sözleriyle gittikçe coşan Albaz’ın neşesi tüm firmaya yayıldı. Konuşması esnasında sık sık liseden ayrıldıktan sonra yaşadıklarını aktaran CEO Adem Albaz’ın ders niteliğinde anekdotlarla dolu açıklamasından bir bölüm şöyleydi; “Neymiş efendim Adem çalışmıyormuş, Adem’in devamsızlığı şu kadarmış, yok kavga ediyormuş yok öğretmenlerin arabasını çiziyormuş. Taktılar bana taktılar. Önce ikmale bıraktılar sonra kurul kararıyla attılar. İyi ki de atmışlar sevgili dostlarım. Gittim çırak oldum, şimdi o fabrikanın sahibiyim görüyorsunuz. Geçen kimyacı Ekrem oğlunu getirmiş, iş arıyormuş. Yeni mezun mühendis. Dedim 1.500 lira veriyim hadi, gene babandan eksik olmasın maaşın. Ahaha” Açıklamalarının devamında bu seneki sürpriz kararını da paylaşan keyifli fabrikatör, en kısa zamanda bir okul yaptırmaya karar verdiğini bildirdi. ‘Albazlar Koleji’ için düğmeye bastığını belirten Adem Albaz, “Gelsinler orda gözümün önünde olsunlar ya. Eski günleri yad ederiz. Hocam siz bana gerizekalı demiştiniz, siz herkesin içinde tokat atmıştınız… Bunlar konuşulur hep. Neticede lise hocaları unutulmaz ya” sözleriyle hala o günleri andığını da dile getirdi. Bu sözlerinin ardından kariyerinde öğretmenlerin ne denli önemli olduğunu bir kez daha vurgulayan Albazlar Holding'in patronu, illa kafasına okumayı koyan gençlere ilham vermesi için de mikrofonları İK Müdürü Senem İncealp'a devretti. Boğaziçi İşletme Mezunu olan, MBA eğitimini Amerika'da alan İncealp'in öğretmenler günü nedeniyle oldukça duygulu olduğu dikkatlerden kaçmazken, yaptığı kısa açıklamada: ''Gerçekten öğretmenlerimize çok teşekkürler, sayelerinde bugün burada karnım doyuyor. Tabii en büyük teşekkürü yine Adem Albaz'a ediyorum'' diyerek, işverenine şükranlarını sundu.