Bir Gerilim Filmi Karakteri Olduğu Tahmin Edilen 8 Yaşındaki Çocuğa Belediyeden Ağaç Ev Sözü Sergilediği hal ve hareketlerle tipik bir gerilim filmi karakteri çizen 8 yaşındaki Metincan Karabulut’a sonunda devlet yardım elini uzattı. Son derece içine kapanık bir kişiliğe sahip olan minik Metincan’ın, boş bulduğu yere ölüm temalı karmakarışık resimler çizdiği ve geceleri hiç olmayacak şahıslar tarafından odasında ziyaret edildiği öğrenilirken, baba İstemi Karabulut, Metincan’ın belediye tarafından inşa edilecek ağaç evde yaşamaya başlayacağı günü iple çektiklerini belirtti.
 
 
 
Kırşehir’in Çiçekdağı ilçesinde yaşayan Karabulut ailesinin iki çocuğundan biri olan 8 yaşındaki Metincan Karabulut’un bir gerilim filmi karakteri olduğunun anlaşılmasının ardından ailesi zor günler geçiriyor. Çocuklarının tuhaf hareketleri üzerinde ilk başlarda fazla durmadıklarını belirten anne Menkıbe Karabulut, “Yani sürekli ölmüşlerden bahsetmesi bizi içten içe kaygılandırıyordu ama büyüklerine saygıda kusur etmeyen vefalı bir çocuğumuz var deyip geçiştirdik hep. Bayram değil, birinin sene-i devriyesi değil, illa da kabristana gidelim diye tutturuyordu. Hayırdan, olmazdan da anlamıyor, mecburen kar demeden, kış demeden gün aşırı mezarlık ziyaretine gider olduk. 'Ufacık çocuk, ne güzel ölmüşlerimize dua ediyor, fatiha okuyor' diye sevinirken, bir baktık basbayağı rahmetlilerle sohbet ediyor bu.” sözleriyle Metincan Karabulut’un ilginç isteklerinin arkasında yatan gerçeği ortaya koydu.
 
 
“Odasına kapanıp sürekli defterine bir şeyler yazıyordu Metincan. Açıkçası biz öğretmeni çok fazla ödev veriyor zannettik. 'Ne güzel evladımız da okumaya hevesli çıktı, dersini günü gününe çalışıyor' diye sevindiğimizi bile söylemeliyim. Bir akşam merak ettim bu ortada yokken defterine baktım. Bakmaz olaydım. Sayfalarca sadece 'Hep ders çalışıp hiç oyun oynamamak, Metincan'a pek yaramıyor' yazmış. Eşşolueşşeğe biz dedik sanki oyun oynama hep ders çalış diye. Kendi çıkmıyor ki dışarı."
 
Esas büyük şoku ise Metincan'ın resim defterine baktığında yaşadığını söyleyen dertli baba, şöyle devam etti: 
 
"Bir resimde yerde yatan ölmüş hayvanlar gördüm. Hayvanların yanında da rahmetli büyük eniştemle rahmetli halam vardı. Hemen çağırdım bunu yanıma, ‘Oğlum neden çiziyorsun böyle şeyler’ diye sordum. ‘Onlar istiyor’ dedi. ‘Onlar kim Metincan?’ dedim, ‘Dün gece odama gelenler’ dedi,‘Turgut Enişteyle Münire Hala.’ Ondan sonrasını hatırlamıyorum zaten, oracıkta bayılmışım.”
 
 
 
Olayın ortaya çıkmasından sonra vakit kaybetmeden belediyeden yetkililerle temasa geçtiklerini dile getiren baba Karabulut, “Sağolsun, başkan yardımcısı Metincan’a uygun batılı standartlarda bir ağaç ev yapacakları konusunda bize söz verdi. Ancak duyuyoruz ki daha bunun için ihaleye bile çıkılmamış. İmar izni bilmemne diyorlar. Bakın, burada bizim artık daha fazla zaman kaybına tahammülümüz yok. Gerçekten evde son derece gergin bir atmosfer var şu anda. Geceleri uyku bize haram oldu. Hayır, kardeşi Sudenaz’ı da etkiliyor, o da şimdi 'Lay lay lay lii, fii faa foy fii' diye çocuk şarkıları söyleyerek koridorda dolanmaya başladı. Buradan bir kez daha sesleniyorum: Lütfen Çiçekdağı Belediyesi elini çabuk tutsun, şu çocuğu bu evden alsın. Yemin ediyorum baltayla girişecek bir gün hepimize.” sözleriyle ağaç evin yapımının bir an önce tamamlanması konusunda yetkililere çağrıda bulundu.