Ah Canım Ahmet: "Başlıycam şimdi 90'larınızdan..." TV'de, sosyal medya sitelerinde ve arkadaş sohbetlerinde konu sıkıntısı çekildikçe gündeme gelen 90'lar nostaljisinin ünlü isimleri, bu sabah "Ah Canım Ahmet" olarak da bilinen Ahmet Akkaya (45) önderliğinde bir araya gelerek ortak bir basın açıklaması düzenlediler. Aralarında Mansur Ark, Tayfun, Burak Kut, Seden Gürel, Jale, Yonca Evcimik, Zafer Peker, Cartel üyeleri ve adını şu an hatırlayamadığımız o yılanlı kız gibi isimlerin bulunduğu grup, Akkaya'nın Mecidiyeköy'deki beyaz eşya mağazasında bir araya gelirken, yapılan açıklamada "En meşhur olduğumuz o 90'larda bile bu kadar gündeme gelmiyorduk. Hayır gerçekten seviyor musunuz, yoksa hafiften taşak geçme gibi bir durum mu var onu da anlamadık zaten. Neyse kendinize başka eğlence bulun, bizi de rahat bırakın artık, işimiz gücümüz var." ifadelerine yer verildi. 90'lı yıllarda "ah canım vah canım" isimli şarkısı ve bu şarkıya çektiği kliple büyük bir çıkış yapan gurbetçi popçu Ah Canım Ahmet (Ahmet Akkaya) önderliğindeki grup, bu sabah Akkaya'nın eniştesiyle birlikte ortak oldukları beyaz eşya mağazasında bir araya gelerek çarpıcı açıklamalarda bulundular. Grup adına basına yaptığı açıklamalarında özellikle televizyon camiasını hedef alan Ah Canım, "Başı sıkışan, konuşacak malzemesi biten, reyting'i garanti, nasılsa bunların da işi gücü yok evde telefon bekliyorlardır diye bize sarıyor. Baktım rağbet var, ben şahsen çıktığım bi kaç talkshowdan para isteyeyim dedim, o zaman da ağız burun büktüler" diyerek ekledi: "Kimse düşünmüyor bu adam 95'ten beri ne yer ne içer. Varsa yoksa, goygoy...Şayze!" "Hani eyvallah, 90'ların hoş bir tarafı, bir naifliği vardı ama arkadaşlar kabul edelim şarkılarımızın öyle çok abartılacak, 20 sene sonra bile üstünde konuşulacak bir tarafı yoktu, sadece o yıllar için değişik işler yaptık işte. Kliplerimiz desen onlar hepten boktan, nereden tutsan elinde kalıyor. Bu neyin ilgisidir onu da anlamadık zaten." sözleriyle samimi itiraflarda bulunan Ah Canım Ahmet, suçun biraz da kendilerinde olduğunu ifade ederek şöyle devam etti: "Yani bizde de var tabii biraz. Sen müziği bırakıp mecidiyeköy'de beyaz eşyacı açmışsın, esnaf kafasına geçeli yıllar olmuş. Ne akla hizmet her çağrılan yere koşuyorsun? Sonra 45 yaşında hala "Ah canım Ahmet"... Bakın Oya Bora'ya efendi gibi işlerini gücünü yapıyorlar... Sahi ne yapıyorlar onlar ya?"   Ah Canım'ın ardından söz alan Yılanlı Kız ise "Sene olmuş 2012 hala bana yılanı soruyorlar. Arkadaşım o öyle bir kliplik bir şeydi. Ben de o hayvanı bir daha görmedim zaten. Ne bileyim yılana ne oldu, ölmüş gitmiştir heralde. Bu arada adım Tuğçe San, şunu da doğru yazın artık..." derken, Seden Gürel de yıllardır şapka falan giymediğini ve o aksesuarı hayatından tamamen çıkardığını söyleyerek Yılanlı Kız'ın açıklamalarını destekledi. Yer yer sinirlerine hakim olamayarak sürdürdüğü konuşmasında, 90'ların saçma lakap furyasından da dert yanan Ah Canım Ahmet, "Bilmiyorum, Ahmet Akkaya olarak çıksam belki iş buralara kadar gelmezdi. Of Aman Nalan, Şapkalı kız, böcüklü çocuk, Bebeto Burak, Hadi İyisin Tayfun diye diye bitirdiler bizi. Şimdikiler şanslı, kimse onlara Vur Kadehi Sıla, Tuttu Fırlattı Gökçe, İsyeeaaann Sezai falan demiyor." sözleriyle zamanlamanın önemine vurgu yaptı. Ah Canım, 90'lar muhabbetinde sürekli olarak aynı isimlerin geçmesini manidar bulduğunu da sözlerine ekledi. "Niye mesela bir Tarkan çağrılmıyor o programlara? O da 90'larda ünlü oldu? Hayır yani sonradan dikiş tutturdu, 'Kıl oldum Tarkan' olarak kalmadı diye nostaljisi olmuyor mu?" diyen Ah, biraz da bu programlara çağrılan isimlerin loser olduklarının tescillenmesi nedeniyle artık mevzuya soğuk baktıklarını belirtti. 2000'li yıllarda tek şarkılık ünlü olan isimlere de seslenen Ah Canım Akkaya, "Bakın uyarıyorum, 2-3 seneye kalmaz '2000'ler ne acaipti ya' muhabbeti başlar. Siz siz olun öyle her çağıranın programına koşmayın. Biz yandık siz yanmayın." derken, açıklamalarına şu sözlerle son verdi: "Buradan açıkça söylüyorum, bir daha beni 'Abi 90'lar programı yapıyoruz' diye çağıran olursa, kalbini kırarım. Beyaz eşya ile ilgili bir şeyler olsun, eyvallah, koşa koşa geleyim. Hatta eniştemle bizim dükkana da bekleriz. Mecidiyeköy'de stadı sağına alıyorsun, solda Murat Cafe var, onun hemen yanında Akkaya Ticaret, Ankastre Mutfakta çözüm ortağınız..."