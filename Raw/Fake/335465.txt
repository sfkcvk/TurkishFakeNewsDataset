Türkiye'nin İlk Profesyonel Mobbing Danışmanlık Firması, Tazminat Ödemeden Personel Çıkarmak İsteyen İşletmelerin Hizmetinde İş dünyasının en önemli sorunlarından biri olan doğru ve etkili mobbing, artık profesyonel ellere emanet. Türkiye'nin ilk profesyonel mobbing danışmanlık şirketi ProMobb, tazminat ödemek yerine çalışanı canından bezdirerek istifaya zorlamak isteyen firma ve yöneticilerin hizmetinde...  Şirketin kurucu ortaklarından Sevim Güderli(42), bugüne dek İnsan Kaynakları çalışanları veya yöneticiler tarafından el yordamıyla uygulanmaya çalışılan mobbing'in ayrı bir uzmanlık alanı olduğuna kanaat getirerek 2 arkadaşıyla birlikte ProMobb'u kurmuş. Kendisi de eski bir İK yöneticisi olan Güderli, 18 yılını verdiği sektörde edindiği tecrübe ve birikimi, şimdi elemanlarından en kısa sürede ve en masrafsız şekilde kurtulmak isteyen şirketlerin hizmetine sunuyor.  "Maalesef ülkemizde mobbing çoğu zaman bilinçsizce ve yanlış uygulanıyor" diyen Güderli'ye göre, bir çok firma kovmadan önce vermesi gereken yazılı ihtarları bile ya hiç vermiyor ya da eksik ve yanlış veriyor. Kıdem ve ihbar tazminatı vermiyeyim derken dozunu kaçırıp çalışanın kafasında klavye kıran, gece camını taşlayan, "o ayakkabı o gömleğe hiç olmuş mu?" diye yazılı ihtar veren, sonra da çalışanın açtığı tazminat davasıyla 1 sene sonra 2-3 katı daha fazla para ödemek zorunda kalan çok sayıda işletme bulunduğuna dikkat çeken başarılı iş kadını, doğru dürüst mobbing yapamayıp yeterince canından bezdiremediği için istemediği çalışana aylarca daha maaş ödeyenlerin sayısının da bir hayli fazla olduğunu belirtiyor. Güderli'ye göre ideal mobbing'in tarifi ise basit. "Çok afedersiniz, karıncayı s.kip belini incitmemek"   ProMobb, doğru mobbing'i uygulamak isteyen şirketlere danışmanlık hizmetinin yanında, müşterinin iş yerine giderek mobbing'i bizzat uzman ekipleriyle kendisi de uygulayabiliyor. "Siz elinizi kirletmeyin" adı altında verilen bu hizmet kapsamında işe yeni başlamış yönetici kılığında her gün şirkete giderek hedeflenen çalışan ya da çalışanlar üzerinde sistematik bir baskı ve yıldırma politikası izleyebildiklerini belirten Sevim Güderli, "Burada da müşterilerimize en geç 2 hafta içerisinde o istifa dilekçesini masalarında görme garantisi veriyoruz. Sonuç alana kadar, yine çok afedersiniz, yapmadığımız puştluk kesinlikle kalmıyor" sözleriyle de iddiasını ortaya koymaktan çekinmiyor.