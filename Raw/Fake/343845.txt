Türkiye'nin Yerli Kredi Derecelendirme Kuruluşu Hamlesinden İlham Alan Genç, Kendi Öğrenci Seçme ve Yerleştirme Merkezini Kurmaya Hazırlanıyor... Bankacılık Düzenleme ve Denetleme Kurumu (BDDK) tarafından bugün yapılan yerli kredi derecelendirme kuruluşu için mevzuatın hazır olduğu açıklaması piyasalarda heyecan yaratırken, yeni bir girişime de ilham kaynağı oldu. 3 yıldır üniversite sınavına girmesine rağmen yeterli puanı alamayan genç girişimci Burak Yünerler(21), Türkiye'nin ilk kişisel Öğrenci Seçme ve Yerleştirme Merkezi'ni kurmak için hazırlıklara başladı.  Düzenlediği basın toplantısıyla Burak Yünerler Öğrenci Seçme ve Yerleştirme Merkezi (BYÖSYM) için ilk adımı atan Burak Yünerler, ''internette yerli kredi derecelendirme kuruluşuyla ilgili haberi okuduktan sonra beynimde bir şimşek çaktı. Burak dedim, bu millet başkasının vereceği nota muhtaç değilse dedim, sen hiç değilsin dedim. Bundan sonra kendi göbeğini kendin keseceksin dedim'' derken, pazartesi ilk iş olarak notere gidip kuruluş için gerekli evrakları öğreneceğini de sözlerine ekledi. BYÖSYM'nin kendisinden ve yine kendi seçeceği bir ekip tarafından oluşturulacak bağımsız bir kurulla çalışacağnı ve ilk etapta Burak Yünerler'in üniversiteye giriş puanını hesaplayacağını belirten genç girişimci, ''Tamamen objektif bir şekilde ve hiçbir önyargı olmadan kendi puanımı hesaplayacağım. Bu noktada beni 3 yıldır süründüren ÖSYM'den çok daha isabetli bir değerlendirme yapacağıma inanıyorum. Neticede beni en iyi ben tanırım'' ifadelerine yer verdi.  Yünerler, BYÖSYM'nin ilerleyen aşamada ÖSYM tarafından haksızlığa uğrayan ve adeta bir algı operasyonuna maruz kalan diğer adayların da hizmetinde olacağını açıklayarak şöyle devam etti:  ''Maalesef ÖSYM piyasada tekel olmasından aldığı cesaretle yıllardır öğrencilere kafasına göre puanlar vererek gençlerin kaderiyle onuyor. Bir Allah'ın kulu da çıkıp bu adamlar kim, neye dayanrak bana puan veriyorlar demiyor. Biz şimdi bu anlayışı yıkmak için geliyoruz. Cüzi bir ücret karşlığında dileyen adayların üniversiteye giriş puanını hesaplayıp kendilerine ileterek hem piyasadaki ÖSYM tekelini kıracağız hem de adayların haftalarca sonuç bekleme stresine bir son vereceğiz. Bizimle çalışan herkes puanını en geç 1 saat içerisinde öğrenecek. Bunun da garantisini ben şimdiden veriyorum...''  BYÖSYM tarafından açıklanacak puanların üniversiteler tarafından dikkate alınıp alınmayacağı yönündeki bir soruya  ''Niye almasınlar ki? Aynı şekilde sonuç belgesini damgasıyla imzasıyla falan vereceğiz biz. Almazlarsa bu onların ayıbıdır'' diyerek yanıt veren Burak Yünerler, akademik camianın ÖSYM'nin algı operasyonuna teslim olmayacağına inandığını da sözlerine ekledi.