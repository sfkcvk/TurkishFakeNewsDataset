9 Aylık OHAL'in Ardından 1 Mayıs'ı da Gözaltına Alınmadan Geçiren Barış Vardar(28), En Yakın Karakola Teslim Olma Kararı Aldı: "Bitsin bu gerilim artık..." OHAL ilanından bu yana geçen 9 ay boyunca sürekli olarak ne zaman gözaltına alınacağına ilişkin kaygılar yaşayan Barış Vardar, tüm umutlarını bağladığı 1 Mayıs’tan da eli boş ayrıldı. Bugün Bakırköy’de düzenlenen yürüyüşe katılan Vardar'ın “Tamam ya az sonra alırlar beni, biter bu çile” beklentisi her geçen saatle birlikte hüsrana dönüşürken, bu gerilime daha fazla dayanamayacağını açıklayan genç, en yakın karakola giderek kendini ihbar etme kararı aldı. Eylemin ardından artık bu tedirginliğe daha fazla dayanamadığını açıklayan Barış Vardar, gazetecilere şu açıklamada bulundu: “Son 9 aydır ha geldiler ha gelecekler derken sinir sistemim harap oldu. Anksiyete bozukluğu teşhisi kondu. İlaçlarla ayakta duruyorum. Bugün artık bu iş biter diyordum ama yine olmadı. OHAL daha ne kadar uzar belli değil. Bir sonraki 1 Mayıs’a da daha 1 yıl var. Ben bu stresi artık daha fazla kaldırabileceğimi sanmıyorum. Basın açıklamamın ardından gidip kendimi ihbar edicem. Ne olacaksa olsun artık...” Kendi yaşadığı endişelerin yanı sıra yakın çevresi tarafından da eleştiri oklarının hedefi haline geldiğini belirten Vardar, “Ya benim sosyal medyada paylaştıklarım belli, politik duruşum belli. Hadi memur, akademisyen falan olmadığım için KHK’yla ihraç edilemiyorum, onu anladık ama yine de devletin bu kadar tepkisiz kalmaması gerekirdi. Arkadaşlarım arasında da durum dikkat çekmeye başladı. Arkamdan ajan mıdır nedir diye dedikodular dönüyor, duyuyorum...” sözleriyle yaşadığı sıkıntıları aktardı. Vardar, sosyal medya paylaşımlarından ve katıldığı bazı yürüyüşlerden fotoğraflardan hazırladığı bir dosya ile birlikte evine en yakın karakola giderek bu çileli bekleyişe bir son vereceğini belirtirken, oldukça ümitli olduğunu da sözlerine ekledi. "Büyük ihtimalle en azından 2-3 gün gözaltında tutulurum gibi geliyor." diyen talihsiz genç, olası bir aksilik durumunda ne yapacağı yönündeki bir soruyu ise şöyle yanıtladı: "Öyle bir şey olacağını sanmıyorum ama diyelim ki bana 'tamam hadi sen git' dediler. Ne bileyim başları çok kabalalıktır da bi de benle uğraşmak istemezler falan. O zaman da yarın gidip en yakın AK Parti teşkilatına üye olucam artık. Demek ki muhalif değilmişim yani. Bunu kabul edip sineye çekmekten başka yapacak bir şey yok...”