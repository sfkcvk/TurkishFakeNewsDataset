Beyazıt Öztürk Teselli Ediliyor: ‘‘Abi boşver ya, 10 sene sonra da biri çıkar 'ulan hepiniz oradaydınız' der, seni överler falan...’’ Geçtiğimiz Cuma yayınlanan Beyaz Şov'da, telefonla bağlanan bir izleyicinin Güneydoğu'da çocukların ölmemesi temennisini ekrana taşıdığı gerekçesiyle yoğun tepki gören Beyazıt Öztürk'e bir yandan sevenlerinden destek de gelmeye devam ediyor.  Son olarak hakkında soruşturma da açılan ünlü şovmene moral vermek için bugün Kanal D binası önünde toplanan hayranları, “Yani abi bi çözüm sürecine daha bakar her şey. En geç 10-15 sene içinde biri çıkar 'ulan hepiniz oradaydınız be' der, şimdi seni linç edenler sokağa çıkamaz olur, sen de kahraman gibi anılırsın. Hiç üzme kendini” sözleriyle ünlü şovmeni teselli etmeye çalıştılar. Bağcılar’daki Doğan Medya Center binası önünde bir araya gelen 200 kadar hayranı, Beyazıt Öztürk’e destek mesajları yolladı. Grup adına mikrofonlara ilk açıklama, Selda Altuna’dan geldi. Beyaz’ın uzun süredir fan’ı olduğunu belirten ev hanımı, “Açıkcası orada çocuk ölmüş ölmemiş bizim pek umurumuzda değil. Yani kaç yıllık televizyoncu, artık bu halkı tanımış olması lazım. Biri bi şeye üzülün der üzülürüz, görmeyin der görmeyiz, sonra yine üzülebilirsiniz der, açarız bi Ahmet Kaya şarkısı, ‘Ya aslında orada devlet de çok yanlışlar yaptı’ falan deriz. Sonra çatışmalar başlar, gene aynı hızda leş muhabbetine döneriz. Şimdi senin hakkında soruşturma açılır, 10 sene sonra soruşturma açanlar hakkında soruşturma açılır. Sen bize bakma yani” sözleriyle ünlü şovmeni rahat olmaya çağırdı. Bugünlerde Güneydoğu’da okul pencerelerinden ateş ederken, sivil cesetleri başında, duvarlara yazı yazarken poz verenlerin yaklaşık 10 sene sonra haklarında açılacak soruşturmadan yırtmak için o fotoğrafları nereden sileceklerini şaşıracaklarını da kaydeden Selda Altuna, “Yani işte Yeşil var bilmemkim var, sen bu ülkenin yakın tarihini bilen bir insansın. Açık açık söyletme canım bazı şeyleri bize de” diyerek konuşmasına son verdi. Beyaz sevdalısı ev hanımının ardından bu defa şovmenin bir başka hayranı Hamdi Gülten söz aldı. Sevilen komedyenin hiç kendini üzmemesi gerektiğini belirten Gülten, kendisine şöyle seslendi: “Bak şuraya yazıyorum abi, o dönemin iktidarı Allah gecinden versin sen aramızdan ayrılınca arkandan ağlayarak Gemilerde Talim Var'ı söyleyecek. Öyle güzel anılacaksın hiiiç merak etme. Bugün yaptığın en kötü espriye bile kah kah gülünecek. Vaktiyle ne de büyük bir yüreklilik göstermişti helal olsun denecek. Ha tabi gönül isterdi ki o telefon bağlantısını bi 2 sene önce falan yapmış ol. Öyle bir durum olsa, hem şimdi küfredenler seni manşetten alkışlar, hem de belki bi dönem İçişleri Bakanlığı bile yapardın. En kötü ihtimalle akil adam maaşı bağlatırdın. Neyse kısmet artık… Bir sonraki çözüm sürecine kadar beklicen, yapacak bişi yok. Timing hatası olmuş…” Beyazıt Öztürk’ün artık daha fazla özür dilememesi konusunda da mutabık olduklarını ifade eden hayranları, son olarak “Valla durumlar böyle gel-gitliyken o özür işlerini de çok abartma sen yine. Şimdi bunun için özür dilersin, 10 sene sonra da özür dilediğin için özür dilersin. Serdar Ortaç'ı gözünün önüne getir. Orada çok pis bir kısırdöngü var, bi girersen kimse kurtaramaz seni” uyarısında bulunarak dağıldı. Doğan Medya önünde yaşanan gelişmeler bu şekilde olurken, ünlü şovmenin yakın çevresininse hükümet yetkililerine ulaşarak “bu çözüm süreci 2-3 aya yeniden başlar di mi? Başlamayacaksa söyleyin ortalık durulana kadar bi yerlere yollayalım çocuğu” şeklinde bilgi almaya çalıştıkları da son olarak gelen bilgiler arasında.