Samsung'dan Sevindiren Haber: Henüz Patlamayan Note 7'ler Teknik Servislerde Fünye ile Patlatılacak Piyasaya sunulduğu günden beri bazı kullanıcılar tarafından kolay patlamadığına yönelik ağır eleştiriler alan Note 7 için Samsung'dan açıklama geldi. Patlamayan telefonların teknik servislerde fünye ile kontrollü olarak ve ücretsiz bir şekilde patlatılacağını açıklayan şirket, telefonların patlamama sorununun bir sonraki yazılım güncellemesinde giderileceğinin de garantisini verdi. Üretim hatası patlamayan Note 7'ler yüzünden bir süredir başı ağrıyan Güney Koreli şirket, müşterilerinin güvenini tekrar kazanmak için yoğun çaba sarf ediyor. Sosyal medyada eleştiriler alan ve "ucuz Çin malı havai fişek" benzetmelerine konu olan Note 7 serisi telefonlarla ilgili olarak Samsung'dan yapılan açıklamada, sorunun işletim sistemindeki ateşleyici yazılımdan kaynaklanan bir bug olduğu ve mühendisler tarafından giderilmeye çalışıldığı belirtilirken, mağduriyet yaşayan müşteriler için de sevindirici bir haber geldi.  Garanti kapmasında olsun olmasın bütün Note 7'lerin yetkili teknik servislerde ücretsiz bir şekilde fünye ile patlatılacağını açıklayan şirket, patlamış ama yeteri kadar ses getirmemiş telefonlar içinse teknik servisin onay vermesi halinde iade ve yeniden patlatma gibi kolaylıkların sağlanacağını duyurdu.