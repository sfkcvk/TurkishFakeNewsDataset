1 Yıldır Devam Eden Fuat Avni'nin Kimliğini Deşifre Etme Operasyonunda ''Delikanlıysan çık ortaya!'' Aşamasına Gelindi  Özellikle hükümete karşı içerden istihbarat kullanarak bir çok paylaşımda bulunan twitter fenomeni Fuat Avni'nin gerçek kimliğinin tespit çalışmaları, Cumhurbaşkanı Recep Tayyip Erdoğan'ın "delikanlıysan çık ortaya" açıklamalarıyla yeni bir boyut kazandı.   1 yılı aşkın bir süredir devam eden istihbarat ve elektronik ortamda bilgi toplama çalışmaları sonucu gelinen aşama bu sabah bizzat Cumhurbaşkanı Erdoğan tarafından "Ya delikanlıysan çık ortaya. Gizli olarak niçin kalkıp da bu şekilde bunu yapıyorsun?" sözleriyle kamuoyuna duyuruldu.  Gelişmenin ardından partiye yakın kaynaklar Fuat Avni'nin bu hamle karşısında çok büyük ihtimalle kendini deşifre edeceğinden kuşku duymadıklarını belirtirlerken, adının açıklanmasını istemeyen bir Cumhurbaşkanlığı danışmanı ise operasyon sürecini şu sözlerle aktardı:  "Bu konuyla yakından ilgileniyoruz. Aylardır tabiri caizse Fuat Avni ile yatıp onunla kalkıyoruz. Bu süreçte Fuat Avni karakterini derinlemesine analiz ettik. Kullandığı kelimeler, terimler, sıfatlar, noktalama işaretleri vs detaylarıyla uzman ekiplerimiz tarafından incelendi. 'Delikanlıysan çık ortaya' işte tüm bu titiz çalışmaların, emeklerin, uykusuz gecelerimizin bir sonucudur..."  Yapılan teknik analizler sonucunda Fuat Avni'nin en zayıf noktasının delikanlılık damarı olduğunu tespit ettiklerini ve çok yakında "burdayım ulan var mı diyeceğiniz" ya da "adres veriyorum delikanlıysanız gelin" noktasına gelmesini umduklarını belirten Cumhurbaşkanlığı Danışmanı, düşük bir ihtimal olarak bu operasyondan sonuç alınaması halinde B ve C planlarının hazır olduğunu da sözleine ekledi. Adının açıklanmasını istemeyen Danışman, istihbarat zaafı doğmaması açısından yedek planlar hakkında konuşmaktan kaçınırken, "Ancak şu kadarını söyliym, delikanlılıktan yakalayamazsak çocukluğuna inip sorunu kökünden halledeceğiz. Daha fazla ayrıntıya girmiycem, sadece operasyon isimlerinin 'Elma Dersem Çık' ve 'Söz Bi Şey Yapmıcam' olduğunu bilin yeter." sözleriyle operasyonlar hakkında da detaylı bilgiler verdi.