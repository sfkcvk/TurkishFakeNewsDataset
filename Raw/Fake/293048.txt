Kanada Başbakanı Justin Trudeau Türkiye'ye Moral Verdi: ''Ya öyle demeyin, sizin başbakanınız da çok sevimli...'' G-20 zirvesi için Antalya'ya gelmeye hazırlanan Kanada Başbakanı Justin Trudeau, fiziksel görünümü ve sıradışı özellikleriyle tüm dünyanın dikkatlerini üzerine çekerken, bu sabah yaptığı açıklamalarla da 'Keşke bizim de böyle bir liderimiz olsaydı' diyen Türkiye'ye önemli mesajlar gönderdi. 15 Kasım'da gerçekleşecek G-20 zirvesinde ülkemizi ziyaret edecek olan Kanadalı lider, bu sabahki demeçleriyle Türkiye'deki mevkidaşı Ahmet Davutoğlu'na destek verdi. Sosyal medya üzerinden yapılan yorumları ve Türkiye'den kendisine gönderilen mailleri dikkatle takip ettiğini belirten genç başbakan, kendisi ile Davutoğlu'nun karşılaştırılmasının yanlış olduğunu ve Ak Parti liderinin 'yakışıklı olmasa da gayet sempatik' birisi olduğunu şu sözlerle ifade etti: ''Göreve geldiğimden itibaren Kanadalı vatandaşlardan çok Türk vatandaşların ilgisine mazhar oldum. Gerçekten çok teşekkür ediyorum. Tamam, gayet sevindirici ve gurur verici şeyler ama arkadaşlar, sizin de başbakanınızı yabana atmayın. Fotoğraflardan, videolardan falan gördüğüm kadarıyla, baya da sevimli bir şahıs. Sürekli gülüyor, gülümsüyor. Yani Allah korusun, fiziksel bir bozukluk, ya da ruhsal bir sorunu yoksa, böyle bir sevimli bir insanın kıymetini bilmelisiniz, ona sahip çıkmalısınız.'' 15 kadın, 15 erkekten oluşan kabinesine bir de Kanada tarihinin ilk Müslüman bakanını atayan Justin Trudeu, Türkiye'de de benzer gelişmelerin olmasını temenni ettiğini sözlerine ekledi. ''Açıkçası bilmiyorum arkadaşlar, Kanada nere.. Türkiye nere.. Her şeyi de uzaktan öğrenemiyor insan fakat Ahmet Bey'in o gülen yüzüne bakınca, o da toplumun her kesimine hitap eden bir kabine kurmuştur gibime geliyor. Hem ayrıca ne demişler, Allah çirkin şansı versin'' diyerek, Türkiye hakkındaki izlenimlerini kamuoyu ile paylaşan genç başbakan, yakışıklılık konusunda hakkında yapılan övgülere de şu sözlerle karşılık vererek basın toplantısını noktaladı: ''Şahsıma yapılan övgülere tekrar tekrar çok teşekkür ediyorum ancak buradan Türkiye'ye ve tüm dünyaya şunu söylemek istiyorum. Başbakanlık'ta inanın tipin önemi yok, ağzınız iyi laf yapacak, biraz kılığa kıyafete önem gösterdiniz mi, tamamdır. Gerisi kendiliğinden geliyor zaten...''