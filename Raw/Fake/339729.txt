YSK Başkanı Sadi Güven, Koltuğunu 23 Nisan Töreni İçin Gelen Çocuğa Devrettikten Sonra Kayıplara Karıştı... 23 Nisan Ulusal Egemenlik ve Çocuk Bayramı vesilesiyle bu yıl da tüm yurtta devlete ait idari makamlar sembolik olarak 1 günlüğüne çocuklara devredilirken, bu aralar sıkıntılı günler geçiren Yüksek Seçim Kurulu yeni bir skandala daha sahne oldu. 23 Nisan'ın önemli geleneklerinden biri olan devlet makamlarının çocuklara devredilmesi töreni için Yüksek Seçim Kurulu Başkanlığı'na uygun görülen Mithatpaşa İlkokulu 5. sınıf öğrencisi Yağız Efe Sungurlar(11), sabah saatlerinde ailesiyle birlikte YSK'nın Ankara Kızılay'da bulunan binasına geldi. YSK Başkanı Sadi Güven tarafından kapıda karşılanan Sungurlar Ailesi, daha sonra kurul üyeleri ve gazetecilerle birlikte devir teslim töreni için YSK Başkanlığı makam odasına alındı.  Başkan Sadi Güven, "Arkadaşlar biliyorsunuz çocuklar bizim yarınlarımızın teminatı. Ben de bugün içim çok rahat bir şekilde görevimi bu pırıl pırıl kardeşimize devrediyorum. Allah yar ve yardımcısı olsun" sözleriyle koltuğunu minik Efe'ye bırakırken, kendisi de hemen yanındaki koltuğa oturarak bir süre çocukla sohbet etti. Gazetecilerin "Önümüzdeki bir seçim var, YSK Başkanı olarak senin ilk icraatın ne olacak?" şeklindeki sorusunu ''Ben itfaiye müdürü olmak istiyordum ama burası çıktı. YSK ne bilmiyorum" şeklinde yanıtlayan Sungurlar gülüşmelere neden olurken, araya giren Başkan Sadi Güven "Merak etme evladım, vaktin var öğrenirsin daha" dedikten sonra acil bir telefon görüşmesi yapması gerektiğini belirterek odayı terk etti.  Aradan geçen yarım saatlik süreye rağmen YSK Başkanı'nın törene geri dönmemesi ve cep telefonuna ulaşılmaması üzerine kurul üyelerinden bazıları "Biz bi başkana bakalım" diyerek bina içinde Güven'i aramaya çıktı. 10 dakika kadar sonra elinde bir kağıtla makam odasına dönen YSK üyesi Samim Eraslan'ın yüzünün bembeyaz olduğu görülürken, "Arkadaşlar başkan yok! Not bırakıp gitmiş!" sözlerinin ardından salonda büyük bir şok yaşandı.  Şaşkın bakışlar arasında notta yazılanları okuyan Eraslan, "Bir seçimi daha kaldıracak halim kalmadı. Ne yapsam kimseye yaranamıyorum. O kadın nasıl seçime girer diyen beni azarlıyor, giremese gene iş bana patlıyor. Ben dedim sanki seçim yapalım diye. Ayrıca her yıl seçim, her yıl seçim bu ne? Pusulasından da tiksindim mühüründen de. 60 yaşını geçtim, sinirlerim dayanmıyor artık. Genç kardeşimize yeni görevinde başarılar diliyorum. Beni affetsin. Gözlerinizden öpüyorum. Selametle..."  dedikten sonra notun iliştirildiği istifa dilekçesini de gazeteciler ve diğer kurul üyeleriyle paylaştı.  Bir anda kendisini yeni YSK Başkanı olarak bulan minik Efe, henüz durumun farkında olmadığı için olayı sevinçle karşılarken, Sungurlar ailesinin çocuğu koltuktan indirme çabaları ise araya giren kurul üyeleri tarafından "Yaa bi durun başkanı buluruz biz şimdi, fazla uzaklaşmış olamaz. Hem koca YSK tam da seçim öncesi başkansız mı kalsın?" sözleriyle engellendi.  Haber yayına hazırlandığı sırada eski Başkan Sadi Güven'i arama çalışmaları Emniyet ve AFAD'a bağlı ekiplerin de katılımıyla sürerken, 60 yaşlarında bir şahsın Çankaya'da bulundan İYİ Parti Genel Merkezi'ni taşlarken görüldüğü yönündeki bir ihbarın ardından aramalar bu bölgede yoğunlaştırıldı.