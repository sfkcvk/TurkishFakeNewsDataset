İstanbul Emniyeti'nden Doğumevlerine Şok Baskın: Önümüzdeki Yıllarda Olaylara Karışması Muhtemel 17 Bebek Gözaltına Alındı Demokrasi paketinin ardından gündeme gelen 'polis yetkilerinin arttırılması çalışmaları', bu sabah illk meyvesini verdi. İstanbul Emniyeti'nin aylardır büyük bir gizlilikle yürüttüğü ''Enik'' kod adlı operasyon kapsamında sabaha karşı 8 ayrı doğumevine şafak baskını düzenleyen terörle mücadele ekipleri, önümüzdeki yıllarda olaylara karışması muhtemel 8'i kız, toplam 17 bebeği gözaltına aldı. Ele geçirilen bebeklerin emniyet güçlerine direnmeye çalıştıkları ve sık sık ağladıkları gözlenirken, özel yetkili savcılık tarafından yapılan ilk sorgularında herhangi bir bilgi vermedikleri öğrenildi. İstanbul Emniyet Müdürlüğü, Terörle Mücadele Şubesi'nin yaklaşık 9 aydır büyük bir titizlikle yürüttüğü operasyon, bu sabah 8 ayrı doğumevine yapılan şafak baskını ile sonuçlandı. Başta Kadıköy, Taksim ve Beşiktaş olmak üzere istihbarat çalışmaları sonucu hücre evi olarak kullanıldıkları belirlenen 8 ayrı noktadaki doğumevlerine, aralarında özel harekat timlerinin de bulunduğu 500 polisin katılımıyla 'Enik' kod adlı operasyon gerçekleştirildi. Gözaltına alınan 17 bebekle ilgili olarak yapılan ilk açıklamada, 5'inin ileride marjinal gruplara katılabileceği, 4'ünün KCK mensubu olma ihtimallerinin yüksek olduğu ve 2'sinin de halihazırda Ergenekon Davası kapsamında müşteki sanık olarak yer alacağı belirtildi. Ele geçirilen zanlılardan 6 tanesinin de 2027 yılında kurulacak devrimci sol bir örgütün beyin takımı olacağı açıklanırken, örgütün adının ilk iki harfinin M ve T olduğu, kalan harflerin ise en geç 2017 gibi netleşeceğini belirtildi. Operasyon hakkında kamuoyunu bilgilendirmek için basın mensuplarının karşısına çıkan Muhtemel Suçları Önleme Şubesi Başkanı Sadık Algan, öncelikle operasyonda emeği geçen tüm emniyet mensuplarına titiz çalışmalarından dolayı teşekkür etti. Baskının son derece başarılı olarak, hiçbir emniyet mensubunun burnu bile kanamadan tamamlandığını vurgulayan Başkan Algan, alınan önlemler ve istihbarat çalışmaları sayesinde bebeklerin olası kaçış yollarının tamamen kesilerek tüm zanlıların eksiksiz bir biçimde ele geçirildiğini kaydetti. Potansiyel suçu önlemek adına giriştikleri bu operasyondan alınlarının akıyla çıktıklarını ifade eden Algan, ''Şüphelilerin konuşmak için uzlaşıya varmamaları şu an için önümüzdeki en büyük engel. 24 saat gözaltı süresi maalesef yeterli olmayacak gibi görünüyor'' derken, ''24 saatin 24'ünde de uyuyan bebekler var. Ne ara sorguları yapılacak, ne ara ifadeleri alınacak bunların... Resmen gözaltını uykuya tutturuyo bazıları" şeklindeki sözleriyle de, şüpheli bebeklerin şu an için işbirliğine yanaşmadıklarını dile getirdi.  Bebeklerin gözaltında tecrit edildiği iddialarına da açıklık getiren Sadık Algan, kamuoyunun farklı yönlendirildiğini ve bazı özel uygulamaların yanlış aksettirildiğini belirtti. "Ya ne tecriti Allah'ınızı severseniz. Herkes kendi küvezinde arkadaşlar, büyütülecek bir şey yok. Bir araya koymayı da denedik, o zaman da burada durulacak gibi olmuyor. Biri ağlamaya bir başladığında mazallah komple bağırış, çığlık oluyo burası" diyen Başkan Algan, suç ve suçluyla olan mücadelelerinin tüm engelleme çabalarına karşın aynı kararlılıkla devam edeceğinin altını çizdi. Muhtemel Suçları Önleme Şubesi Başkanı Sadık Algan'ın açıklamalarının ardından, baskında ele geçirilen çok sayıda biberon, emzik, çocuk bezi ve pudrasıyla örgütsel döküman basın mensuplarına gösterildi. Gazetecilerin görüntü alması sırasında Asayiş Şube Ekipleri tarafından toplantı salonuna düzenlenen baskında ise önümüzdeki ay görev dönüşü ölümlü ve maddi hasarlı trafik kazasına karışarak iki kişinin hayatını kaybetmesine neden olabileceği belirlenen 1 basın mensubu kıskıvrak yakalandı.