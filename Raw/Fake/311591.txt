Milli Eğitim Bakanlığı, Öğretmen Açığı Konusundaki Sessizliğini Bozdu: ''Sesi güzel olanlar şarkı söylesin, fıkra bilenler fıkra anlatsın...'' FETÖ-PYD ve PKK'ya yönelik gerçekleştirilen operasyonlar nedeniyle 50 bin öğretmenin açığa alındığı okullarda yeni öğretim yılı sancılı bir şekilde başladı. Birçok okulda öğretmen yetersizliği nedeniyle dersler boş geçerken, Milli Eğitim Bakanlığı konu hakkında öğrenci ve velileri rahatlatan bir açıklama yaptı: ''Sesi güzel olan öğrencilerimiz şarkı söylesin, fıkra bilenler fıkra anlatsın...'' Türkiye'nin içinden geçtiği olağanüstü hal nedeniyle belirsizliklerle açılan yeni öğretim sezonu hakkında kamuouyunu bilgilendiren isim Milli Eğitim Bakanlığı Müsteşarı Saim Günter oldu. Düzenlediği basın toplantısında eğitim ve öğretimin sadece öğretmenlerle sınırlı olmadığının altını çizen Günter, şunları kaydetti: ''Şimdi velilerimiz tabii hep öğretmenlerle yapılan derslere alıştığı için başta biraz yadırgayabilirler ancak illa ki bu şekilde olmak zorunda değil. Bugün Youtube'da mesela istediğiniz her konuyla ilgili eğitici videolar bulmak mümkün. Öğrencilerin hepsinin de elinde telefonları var çok şükür. İsteyen, azmeden okumayı dahi oradan öğrenebilir. Bizim bi arkadaş vardı evde su motoru yaptı mesela baka baka. Demek ki isteyince her şey oluyor. 21. yüzyıldayız artık bazı şeyleri aşmamız lazım...'' Günter, bu süreçte öğrencilerin tamamen özgür olduğunu ve kendi kendilerine eğitimden, sınıf içi eğlenceye dek istediklerini yapabileceklerini kayderken "Mesela sesi güzel olanlar şarkı söyleyebilir, komediye yeteneği olanlar çıkıp arkadaşlarını güldürecek şovlar yapabilir. Bizim zamanımızda da böyleydi. Coğrafyaya dinci, matematiğe tarihçi gire gire okuduk ama bakın ben müstaşar oldum. İsteyince oluyor yani." ifadelerine yer verdi.  İlla öğretmen lazım olduğunda bir üst sınıftaki öğrencilerin de göreve hazır olduğunu dile getiren deneyimli Müsteşar, ''Neticede bir şeyler biliyor ki bu çocuklar bir üst sınıfa geçmişler. Çok isteyen alsın karşısına abilerini ablalarını cebirden, sosyal bilimlere dek her şeyi anlattırsın'' diyerek önemli tavsiyelerde bulundu. Saim Günter konuşmasının devamında öğrenci ve veliler için yol haritası niteliğindeki önerilerini sürdürürken, öne çıkan bazıları ise şunlar oldu: - Özellikle İstanbul'daki öğrencilerimiz için söylüyorum, eğer çok da okumaya niyetleri yoksa okulllarına hiç gitmesinler. Sadece böyle basit bir kararla trafiğin azalmasına yardımcı olarak bile bu vatana önemli bir hizmette bulunmuş sayılırlar. - İsteyen öğrencilerimiz kendi kendilerine youtube'a video yükleyebilirler. Zaten birçok öğretmenimiz sırf bu yüzden okullara gidip, öğrencilere çeşitli şebeklikler yaptırıyordu. Biz diyoruz ki artık bu sistemi değiştirelim. Her sınıfımız kendi youtube kanalını açsın. Güzel şarkı söyleyen arkadaşlarının videolarını, sınıfça yapılan gibi komiklikleri buraya yüklesinler. Bakarsınız kanal tutar, hepsi birden para kazanırlar. Böylece ailelerine de yük olmazlar...  - Bu devlet zamanında insanlara TRT-4'ten de eğitim vermesini bildi. Hepsinin videoları duruyor, gerekirse oradan açar açar televizyon odalarında yayınlarız. Neticede belli başlı bilgilerde 20-30 yılda öyle çok büyük oynama olacağını düşünmüyoruz. - Çalışmak derken illa herkesin aklına ders çalışmak da gelmesin. Bugün boş bir derste iddaa çalışan öğrencimiz düzenli olursa ve sistemli oynarsa, daha şimdiden evine ekmek götürebilir. Tek ihtiyacı olan biraz disiplin ve şans... - Son olarak dersleri dolu olduğu için şikayet eden öğrencilerimiz de oluyor. Onlar da asla ümitsizliğe kapılmasın. Soruşturmalarımız sürüyor. Yarın bir şikayete, bir ihbara bakar....