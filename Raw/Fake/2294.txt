Kendi Belediyesinde İtfaiye Eri Olarak İşe Başlayan Belediye Başkanı, Kadrolaşma İddialarını Sert Bir Dille Yalanladı Muğla'un Cinaslı İlçesi Belediyesinin itfaiye personeli alımı için açtığı sınav sonucunda, Belediye Başkanı Mustafa Sadiver'in itfaiye personeli olarak göreve başlaması çeşitli spekülasyonları da beraberinde getirdi. Başkanlık görevinin ardından, itfaiyedeki görevine de başlayarak Cinaslılılar'ın büyük tepkisini çeken Sadiver, belediyede kadrolaşma ve adam kayırma olduğu yönündeki suçlamalara "Herhangi bir usulsüzlük yok; bileğimin hakkı ile kazandım." sözleriyle yanıt verdi. Aynı zamanda Belediye Başkan Yardımcılığı ve Fen İşleri Müdürlüğü görevlerini de yürüten Mustafa Sadiver, olayın neden bu kadar büyütüldüğünü anlayamadığını, eleman alımının tamamen prosedürlere uygun bir şekilde yapıldığını belirtti. Kendisinin personel alım ilanındaki tüm şartları taşıdığının ve ilanda belirtilen 32,073 puanlık KPSS ön şartına sahip olduğunun da altını çizen Sadiver, "Açıkcası bu söylentileri biraz maksatlı buluyorum ben. Her şey ortada. Şartları taşıyan geldi de işe mi almadık? Neyin kadrolaşmasıymış bu? Cinaslı halkına hizmet götürmek aşkıyla geçen bunca senede sırf laf söz olur diye bir tane bile yakınımı işe almamış adamım, artı zaten hiç yakınım yok..." diyerek, yolsuzluk söylentilerini kesin bir dille yalanladı. İtfaiyedeki işlerinin, belediyedeki diğer görevlerini olumsuz yönde etkilemeyeceğini ve zaten itfaiye personelinin de pek bir iş yapmadığını vurgulayan Sadiver, "İşin aslı, itfaiye için hususi bir elemanın çalışmasını da ben pek mantıklı bulmuyorum. Cinaslımız'da bugüne kadar benim bildiğim bir kere yangın çıktı. O da arkadaşlar durumu fark edip müdahale edene kadar itfaiye binasının kısmen yanmasıyla sonuçlandı. Bu kadarı benim de elimden gelir sanıyorum..." diyerek, yeni görevini de hakkıyla yerine getireceği konusunda Cinaslılılar'a güvence verdi. Konuşmasının sonlarına doğru oldukça duygusal anlar yaşayan Mustafa Sadiver "Çalışmak ayıp mı? Alnımın teriyle ekmek paramı kazanmak ayıp mı?" diyerek şöyle devam etti: "Değil elbette, ancak çalışmadan kazanmaya alışmış bazılarına ters gelmesi doğal pek tabii. Bakın daha şimdiden bunu buradan duyurayım, sonra yine tartışma çıkmasın: Bir dahaki ay zabıta alımı yapıcaz, o kadroya da başvurucam nasipse. Varsa Kpss'sine güvenen çıksın karşıma..."