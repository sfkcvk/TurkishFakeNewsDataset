Uzmanlar Yaz Tatili Öncesi Uyarıyor: ‘‘Başıboş bırakılan ergenlerin %85'i Youtuber olmaya çalışacak...’’ İlk ve ortaöğretimde yaz tatiline sayılı günler kala uzmanlar velileri bir kez daha uyardı. Tatil boyunca başıboş bırakılan ergenlerin sıkıntıdan Youtuber olmaya kasacağına dikkat çekilen açıklamada, bu oranın bu yıl %85 civarında gerçekleşeceğine dair endişeler paylaşıldı. 9 Haziran 2017 itibariyle sona erecek eğitim öğretim yılının bitmesine sayılı günler kala uzmanlar yaz tatilinde yaklaşan tehlikeye dikkat çekti. Ankara Atatürk Hastanesi Çocuk Psikolojisi Anabilim Dalı Başkanı Prof. Aycan Cemilgen, bu yaz Türkiye için en riskli grubu 9-14 yaş arası ergenlerin oluşturduğunu açıkladı. Cemilgen, “Bir insanın en sevimsiz, en itici, ebeveynine en ‘Hamileyken klasik müzik dinlettim, neden bu şerefsiz şimdi sümüğünü top yapıp gizlice saksıya atıyor?’ dedirttiği dönemden söz ediyoruz. Bu çağdaki insan yavrusu maalesef kendini bilme yetisinden çok uzak” sözleriyle ergenin adeta patlamaya hazır bir bomba olduğunu kaydetti. Prof.Aycan Cemilgen açıklamalarını şöyle sürdürdü: “Önceki dönemlerde de bu ergenler yok muydu? Elbette vardı lakin Youtuber’lık henüz ortada değildi. Şimdi maalesef dünyadaki en tehlikeli iki şey yan yana geldi: ergen ve kanalı. Evde anasına babasına şaka yapıp yayınlayanlar mı dersiniz, challenge diye kafasını gözünü patlatanlar mı dersiniz, illuminati avlamaya çıkanlar mı dersiniz. Hepsini yapmaya yeltenecekler. Hayır bir şey değil ömür boyu peşlerinden gelir o videolar ben size söyliyim. Oğlunuz ilerde politikacı olur, rakip parti şak diye önüne koyar ‘Kusmama Challenge’ videosunda burnundan püsküren bezelyeyi…” Tüm vatandaşları, yavrularına sahip çıkmaları ve mümkünse kendilerini Youtube'a vermeyecek derecede meşgul edecek yöntemler bulmaları konusunda uyaran tecrübeli bilim insanı, son olarak işe yarayabilecek çeşitli yöntemleri şöyle paylaştı: - Gerekiyorsa 3-5 kursa birden yazdırın. Birinden çıksın, diğerine gitsin. Yüzmeydi, tenisti, futboldu derken akşam eve geldiğinde kıpırdayacak hali kalmasın.  - Çocuğunuzdan önce davranın ve ona birlikte Youtube kanalı açmayı teklif edin. Zorla bile olsa kamera karşısına oturtup bebekken yaptığı saçmalıklardan söz edip sık sık “Kuzum beniiim” şeklinde öpün. Kanalı okulundan 2-3 kişinin takip etmesini sağlamanız yeterli. Bir daha Youtube’un adını bile anmayacaktır. - Çocuğunuzu bilgisayardan uzak tutmak da etkili bir yöntem. Ayrıca cep telefonundan ve tabletten de uzak tutmalısınız. Akıllı televizyona sahipseniz o da tehlikeli. Hatta maalesef artık internete bağlanabilen buzdolapları bile mevcut. Siz iyisi mi bunu bir odaya kitleyin, arada yemeğini, suyunu verirsiniz. Mum gibi olur 3 ayda. - Anahtar kelimeleri takip edin. Odasının önünden geçerken “Arkadaşlar kanalıma hoş geldiniz” cümlesini duyarsanız derhal içeri dalın ve bilgisayarı imha edin… Unutmayın, “Evet, artık 100 takipçi olduk. 200 takipçiye biliyorsunuz burnumdan balık yemi püskürtme sözüm var” cümlesini duyduğunuzda artık her şey için çok geç olabilir. - Kurumsal düzeyde hareket edin. Alacağınız yaklaşık 150 farklı Youtube hesabından çocuğunuzun açtığı kanalı şikayet edin. Bir süre sonra kanalın kapandığını büyük bir mutlulukla görecek, Youtube’a sinirden kuduran evladınızla gurur duyacaksınız. - Internette birçok servis sağlayıcının oluşturduğu aile paketi uygulamaları mevcut. Bunlardan en sıkı olanına üye olun. Varsın olsun 3 ay boyunca ailenizle birlikte sadece e-devlet’e girseniz ne olur ki? Çok güzel kısımları var o sitenin de; ne zaman emekli olacaksınız, üzerinize kayıtlı büyükbaş hayvan var mı falan nefis zaman geçirilir istenirse.