Adana Emniyet Müdürlüğü, Şehrin Sokaklarındaki Aksiyonu Ekranlara Taşıyor: ''Mobese 01'' Yakında Netflix'de... Aksiyon ve macera dolu sokaklarıyla ünlü Adana’da Emniyet Müdürlüğü önemli bir projeye imza atmak üzere. Şehrin her sokağına yerleştirilen Mobese kameralarına yansıyan heyecan dolu görüntüleri değerlendirme kararı alan Adana Emniyeti, “Mobese 01” adlı dizi için Netflix'le 13 bölümlük bir anlaşma yaptı... Konuyla ilgili basın açıklaması yapan Adana Emniyet Müdürlüğü Basın ve Halkla İlişkiler Daire Başkanı Akın Yörükçü, süresini 45 dakika olarak düşündükleri “Mobese 01" için ilk 3 bölümün montajının tamamlandığını belirtirken, projeyle ilgili olarak da şu bilgileri verdi: "Değerli basın mensupları, Adana sokaklarında kaydedilen görüntülerin sosyal medyada ve Youtube'da gördüğü ilgi hepinizin malumu. "Adana'da sıradan bir gün" başlığıyla yayınlanan videolar olsun, gif ve caps'ler olsun paylaşım rekorları kırıyor. Adana bu konuda gerçek bir marka şehir desek sanırım abartmış olmayız. İşte biz de bu görünütlerin çoğunu kaydeden Mobese kameralarının esas sahibi ve yayıncı kuruluşu olarak hem halkımıza daha yüksek bir seyir zevki sunmak hem de bu yayınlardan kurumumuza gelir elde etmek düşüncesiyle yola çıkarak böyle bir projeye imza attık. Başta bu yayınları emniyet müdürlüğümüzün Youtube kanalı üzerinden yapacaktık ancak projeden haberdar olan yapımcıların yoğun ilgisi planlarımızda değişikliğe neden oldu. Pazarlıklar sonucunda dizimizin yayın hakları için Netflix'le anlaştık. İnşallah çok yakında Adana’nın heyecan verici sokaklarından her hafta farklı maceraları HD kalitesinde izleyeceksiniz...” Dizide Adana Adliye'sinden görüntülere de yer vermek istediklerini ancak Adliye içinin Adalet Bakanlığı'nın yetki alanına girmesi nedeniyle telif hakları konusunda sıkıntılar yaşandığını aktaran Yörükçü, "Yine de biliyorsunuz oradaki kavgaların çoğu adliye dışına taşıyor ya da direkt orada başlıyor. O civardaki Mobese kameralarımızdan aldığımız görüntülere dizide bol bol yer vereceğiz" derken, Adliye'nin iç kısmının yayın haklarıyla ilgili olaraksa İçişleri ve Adalet Bakanlıkları arasında yazışmaların sürdüğünü ifade etti. Yörükçü, diyaloğu olmayan, sadece aksiyon görüntülerinden oluşan "Mobese 01"i dünyaya pazarlanmasının da oldukça kolay olacağına dikkat çekerken, bu sayede elde edilecek gelirle ilerleyen dönemlerde daha fazla sayıda ve daha üstün niteliki kameralar alınarak yayın kalitesinin artırılacağını da sözlerine ekledi. Dizinin +16 uyarısıyla yayınlanacağını hatırlatan Yörükçü, vatandaşları dizide izlediklerini evlerinde ve şehirlerinde uygulamamaları konusunda da şimdiden uyardı.