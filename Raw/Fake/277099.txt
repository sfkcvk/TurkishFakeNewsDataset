3 Gündür Taksim'de Çıplak Eylem Yapan Femen, Yoğun Gündem Nedeniyle Ancak Farkedilebildi Bir süredir en uzun gündem maddesi yarım saatten fazla sürmeyen, sürekli yeni bir kriz veya olayla karşılaşılan Türkiye'de, FEMEN üyelerinin üç gündür Taksim’de eylem yaptığı ancak bu akşam fark edilebildi. Civardaki esnafın “çıplak dilenci” ihbarını değerlendiren polislerin olay yerine gitmesiyle fark edilen şanssız grup, Tünel’de bulunan tramvay durağında soğuktan donmamak için birbirlerine sokulmuş biçimde uyuklarken ele geçirildi. Hastaneye götürülerek ilk sağlık kontrolleri yapılan altı eylemciden beşi, akut zatürre şüphesi ile müşahade altına alındı. Eylemcilerin kaldırıldığı hastanede basının sorularını yanıtlayan başkomiser Mustafa Taşar, eylemin hiçbir müdahaleye gerek kalmadan, doğal yollarla kendiliğinden sönümlendiğini ifade etti. ‘’Valla birkaç gündür zaten bizim de elimiz kaşınıyordu. Esnafın dilenci ihbarını alınca iyi dedik bir eylem kadar olmasa da bir hafta falan idare eder bizi’’ diyerek apar topar yola çıktıklarını söyleyen Taşar, olay yerine vardıklarında yaşadıkları hayal kırıklığını ise şu sözlerle aktardı: ‘’Azıcık direnirler de bize eğlence çıkar diye gittik, gidince bir gördük ki ayakta duracak halleri yok. Birbirlerine sokulmuş, ısınmaya çalışıyorlardı… Yazık… O kadar tomayı, ekibi hazırla oraya yığ, karşına çıkan manzara bu olsun… Hatta birisi zorla gözlerini açtı ve son enerjisiyle sanırım tebessüm etti. İlk defa bizi görünce sevinen birisini gördüm bu arada, neyse… Çok kötü durumdaydılar, çok sefildiler. Neyse ki bazı duyarlı vatandaşlar etraflarına ekmek, su falan bırakmış da ölmemişler. Napalım biz de apar topar buraya getirdik” Eylemcilerin ilk tedavileri devam ederken, ifadelerinin alınması için yeminli tercüman sıfatıyla çağırılan Ece Karadeniz ise, hastaların gözetim altında tutulduğu bölümden çıkarak basına bilgi verdi. “Arkadaşlar hepsi çok zor durumda. Aralarından sadece bir tanesi konuşabiliyor o da sayıklama şeklinde” sözleriyle hayati tehlikenin hala devam ettiğini söyleyen Karadeniz, eylemcilerin amaçlarının ne olduğu konusunda henüz bir bilgi edinemediğini ifade etti. Hastanın şu ana kadar sayıkladığı en kayda değer şeylerin ‘’Türkler, Hiç umursamadı, yazıklar olsun, onca meme... kimse ilgilenmedi... dönüp bakmadılar" gibi şeyler olduğunu söyleyen yeminli tercüman, hastanın bilincinin yerinde olduğu iki dakikalık süreçte edinebildiği bilgileri de kamuoyu ile paylaştı: “Adının Natalie Kurulenkova olduğunu söyledi. Bir şeylere dikkat çekmek için buraya gelip eylem yapmak istemişler. Taksim’e karar vermişler.. Kimse bunları fark etmemiş… Neye dikkat çekmek istediklerini sordum, hatırlayamadı.. Biz o arada şu takımın kurşunlanması ve milletvekili listelerini takip ediyorduk dedi… Sanırım kendisi de bizim gündeme kaptırınca süreçte neye dikkat çekmek için geldiğini unuttu… Durum kısaca bu…" Kiev’de bulunan Femen Eylem Koordinasyon Merkezi’nden de gelişmeler çok yakından takip ediliyor. “Valla ilk defa bir eylemimizde bu kadar başarısız olduk… Nerede hata yapıldı inceliyoruz. Memenin dikkat çekmek için yetmediği noktalarda B planı neden devreye girmedi? O donlar neden çıkmadı? Neden sorumluluk alınmadı? araştırıyoruz” diyen Femen basınla ilişkiler sorumlusu Olga Marsikova’nın aksine, hatayı Türkiye’de bir şeylere dikkat çekmeye çalıştıkları için kendilerinde bulan üyeler de mevcut. Basına ulaşan bilgilere göre Femen içinde Türkiye’de eylem yapma fikrine en başından karşı çıkan bir grup olduğu, bu grubun “Ya geçen hafta savcıları öldürüldü, futbolculara silahla saldırıldı.. bu hafta desen milletvekili listeleri… O adamların aynada kendine bakacak hali yok, bizi mi fark edecekler” diyerek bu eyleme en başından itiraz ettiği, ancak kendilerini dinlemeyerek ısrarla Türkiye’de eylem yapma kararı vermelerinin basiretsizlik olduğunu düşünen bu ekibin, bir sonraki Femen seçimlerinde bunu koz olarak kullanacağı da gelen haberler arasında.