Yolsuzluk İhbar Hattını Yanlışlıkla Arayan İşsiz Genç, Bingöl'e 4. Sınıf Emniyet Müdürü Olarak Atandı... Manisa'da yaşayan Erdemli Ailesi, bu sabah güne mutlu bir haberle başladı. 3 yıldır işsiz olan oğulları Özdemir Erdemli(27)'nin Bingöl'e 4. Sınıf Emniyet Müdürü olarak atandığını öğrenen ailede yüzler gülerken, atamanın geçtiğimiz hafta yanlışlıkla aradığı Maliye Bakanlığı Yolsuzluk İhbar Hattı'ıyla ilgili olabileceğini dile getiren Erdemli "Yolsuzluğu ihbar edenlerin ödüllendirileceğini zaten sayın Başbakanımız söylenmişti. Bizim öyle kimseyi ihbar etmek gibi bir niyetimiz yoktu gerçi ama devletimiz büyüklüğünü gösterip yine de sözünü tuttu." sözleriyle Başbakan Davutoğlu'na teşekkür etti. Oğullarının Bingöl'e bağlı Karlıova İlçesi'ne 4. Sınıf Emniyet Müdürü olarak atandığına dair tebligatın ulaşmasıyla birlikte bir anda yakınlarının ve yerel basının akınına uğrayan Erdemli ailesinin evinde şaşkınlık ve sevinç bir aradaydı. Tebrikleri ve hayırlı olsun temennilerini kabul etmesinin ardından basın mensuplarının sorularını yanıtlayan çiçeği burnunda Emniyet Müdürü Erdemli, eğitim olarak veterinerlik bölümünü bitirdiği için emniyet müdürlüğü ile ilgili herhangi bir tecrübesinin olmadığını ancak kendisine verilen görevi en iyi şekilde ifa etmek için elinden geleni yapacağını ifade etti. 2012 yılında Sivas Cumhuriyet Üniversitesi Veterinerlik Fakültesini bitirdiğini ve yaklaşık 3 yıldır devletten atama beklediğini söyleyen Erdemli, "Geçen haftaydı. Bankanın çağrı merkezini arayayım derken yanlış bir numara çevirmişim. Karşı taraftan 'Maliye Bakanlığı yolsuzluk ihbar hattına hoşgeldiniz' diye bir ses geldi. Bi an boş bulunup, çok afedersiniz 'Memleketin a... koydunuz lan hırsız p..ler. Alın size ihbar' diyerek telefonu kapattım. Sonrasında emniyetle ilgili bir gelişme bekliyordum ama tam bu değildi aklımdaki..." sözleriyle atamanın kendisi için de sürpriz olduğunu belirtti.  Önümüzdeki hafta başında görevine başlayacak olan Erdemli, tebligatı almasının ardından ilk iş olarak Google'da Karlıova'nın yerine ve 4. sınıf emniyet müdürünün ne demek olduğuna yönelik araştırma yaptığını söylerken, haberin duyulmasının ardından Türkiye'nin dört bir yanından ihbar yağmuruna tutulan Maliye Bakanlığı Yolsuzluk İhbar Hattı ise geçici olarak devre dışı bırakıldı.