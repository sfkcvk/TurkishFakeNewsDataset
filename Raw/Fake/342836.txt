En Önemli Vaatleri Kıraathane ve Park Olan AK Parti'de Seçim Kampanyası İşinin de Torpille Halledildiği Yönünde Şüpheler Artıyor 24 Haziran seçimlerine kısa bir süre kalmasına rağmen geçmiş seçimlerin aksine henüz ne dişe dokunur bir vaat ne de akılda kalan bir reklam çalışması ortaya koyamayan AK Parti'de kampanya işinin de torpille hiç olmayacak birilerine verildiği yönünde şüpheler artıyor. Şu an dek kötü hazırlanmış videolar, zayıf müzikler, başarısız afiş çalışmalarıyla yürütülen kapmanyada ekonomik belirsizlik ve işsizlik gibi önemli sıkıntılarla boğuşan seçmene bedava kek ikramlı kıraathane ve yatıp yuvarlanabileceği park dışında kayda değer bir şey vaat edilmiyor olması, parti içinde bazı soru işaretlerini de beraberinde getirdi.  Ekonomi, eğitim, adalet, gençlerin gelecek kaygısı ve işsizlik gibi konularda seçmene herhangi bir şey söylemeyen ve sanki ülkenin tek derdi bu kalmışcasına kıraathane ve park konseptlerinin öne çıkarıldığı seçim kampanyasında Cumhurbaşkanı adayı Tayyip Erdoğan'ın sürekli en kötü göründüğü resimleriyle kamuoyuna sunulması ve afişlerin bile doğru düzgün hazırlanmaması dikkat çekerken, AK Parti yönetiminde ''en azından bu işi torpil bulaştırmadan hakkıyla yapacak birilerine versek daha mı iyi olurdu?'' sorusunun sorulmaya başlandığı da kulislere sızan söylentiler arasında. Devlet yönetiminde şimdiye kadar etkili sonuçlar veren torpil ve adam kayırma sisteminin seçim kampanyasında aynı derecede başarılı olmamasını sürpriz olarak değerlendiren parti çevrelerinde, liyakatın kimi durumlarda gerekli olabileceğine ve hiç değilse bazı işlerin hak eden kişilere verilmesinin daha faydalı olabileceğine dair görüşler de kısık sesle dile getirilmeye başlanmış gibi görünüyor. Adının açıklanmasını istemeyen üst düzey bir AK Parti yetkilisi ''Yani en azından mesela şu bedava kek konusunu bile oradan sağlanacak bir istihdam üzerinde ekonomiye bağlasak daha iyi olabilirdi. Kekleri üretmek için 10.000 kişi alınacak, kıraathanalerde 30.000 kişiye garson olarak istihdam sağlanacak gibi vaatler seçmene daha fazla ulaşırdı. Ancak maalesef onun yerine sürekli olarak kekin yanına yeni yiyecekler ekleniyor. Börekle kısırla nasıl olacak böyle bilmiyorum'' sözleriyle şüphelerini dile getirirken, Cumhurbaşkanı Erdoğan'ı sürekli omuzları düşük ve göz altları çökmüş halde görüntüleyen fotoğrafçının ise kesin yüksek makamda birilerinin akrabası olduğunu ancak başına iş almamak için partide kimsenin bu durumu yüksek sesle dile getiremediğini de sözlerine ekledi.  Geçmiş seçimlerde muhalif kesimin bile AK Parti seçim şarkısını ezbere bildiğine dikkat çeken bir başka parti yetkilisi ise ''Bu seçimdekini söyle deseniz şu an ben bile mırıldanamam. Açıkcası bir seçim şarkımız var mı ondan da tam emin değilim. Dombra'yı cover'layıp Dombra 2018 Summer Remix olarak versek daha iyiydi. Gençleri falan yakalardık belki...'' sözleriyle yaşadığı tereddütü dile getirdi. Slogan olarak bulunan ''Vakit Türkiye Vakti''nin ise akla otomatikman ''Bu zamana kadar ne vaktiydi ki?'' sorusunu getirdiğini belirten yetkili, ''Sanki ülkeyi başkası yönetiyor da biz şimdi iktidarı ondan almaya talipmişiz gibi bir havası var. Bilemiyorum belki de muhalefet kullanmasın diye onlardan önce davranmak istemiş olabilir kampanyacı arkadaşlar. Çok da günahlarını almak istemiyorum. Belli ki arkaları sağlam yoksa şimdiye çoktan şutla... Neyse...'' ifadelerine yer verdi.