Sınır Ötesine Çekilme Çağrısının Ardından Soluğu Maldivler'de Alan PKK Üst Yönetimine, Öcalan'dan Sert Çıkış: ''Lan ben oraya mı dedim?!'' Barış görüşmeleri sürecinde bu sabah Abdullah Öcalan'ın PKK'lılara yaptığı "sınır ötesine çekilme" çağrısını fırsat bilen bazı PKK'lı üst düzey yöneticilerin soluğu Maldivler'de aldığı ortaya çıktı. Durumun ortaya çıkmasıyla birlikte Abdullah Öcalan'ın apar topar bir mektup daha yazarak Maldivler'e giden örgüt üyelerini hemen dönmeleri konusunda uyardığı öğrenilirken, kaldıkları otelde bir basın toplantısı düzenleyen PKK yönetimi "Biz zaten sınır ötesindeydik. Daha nereye çekilebiliriz diye düşününce aklımıza burası geldi" sözleriyle kendilerini savundu. Diyarbakır'daki Nevruz kutlamalarında Abdullah Öcalan'ın mektubunun okunmasıyla beraber Kürt sorununun çözümünde yeni bir döneme girilirken, mektupta sınır dışına çıkmaları yönünde istekte bulunulan PKK'lılardan bir kısmının ilk uçakla Maldivler'e gitmesi örgüt içinde tepki uyandırdı. Konuyla ilgili olarak apar topar bir mektup daha yazmak zorunda kalan Öcalan "Değerli arkadaşlarım, biliyorum dağda kaldığınız süre içerisinde psikolojik olarak bir hayli yıprandınız ancak... Yani sizce sınırdışı derken Maldivler'i kastetmiş olabilir miyim? Lütfen azcık mantıklı olun..." diyerek, üyelere geri dönmeleri konusunda ültimatomda bulundu. Mektubu, kaldıkları otelin havuzun başında dinlenirken alan yönetim ise düzenlediği basın toplantısıyla herhangi bir kötü niyetlerinin olmadığını, sadece Önderliğin çağrısına kulak verdiklerini ifade ettiler. Örgüt üst düzey yöneticilerinden Nureddin Koçi, 30 yıldır süren savaş ortamının ardından böylesi bir fırsatı kaçırmak istemediklerini dile getirerek kendisini ve arkadaşlarını savundu. Baharın gelmesi ve barış sürecinin olumlu şekilde seyretmesiyle bir süredir zaten içlerinin kıpır kıpır ettiğini kaydeden Koçi, "Valla bize 'sınır dışına çıkın' denince, kaç senedir dağdayız diye bizi düşünüyorlar zannettik... Fakat yanılmışız maalesef..." derken, gösterilen tepkiye anlam veremediklerini ifade etti. Maldivler'e ayak basmalarıyla birlikte üzerlerindeki elektriği toprağa bıraktıklarını dile getiren bir diğer PKK'lı isim Ramazan Tüfek ise, netice itibari ile kendilerinin önderliğin çağrısına kulak verdiklerini belirtti. "Şu an neredeyiz? Maldivler.. Sınır dışı mı.. Sınır dışı.. Bitti, o kadar!" diyerek, herhangi bir yanlış yapmadıklarını vurgulayan Tüfek, konuşmasının kalanında ise Maldivler'den övgü dolu sözlerle bahsetti. Dağda geçen günlerin ardından böylesi bir iklimin ve coğrafyanın ilaç gibi geldiğini ifade eden örgüt üyesi, sözlerine "Keşke zamanında buralarda devlete isyan etseymişiz. Mis gibi yer. Biz anca gidip Nusaybin kırsalında, Kandil Dağı'nda ömrümüzü heba ettik. Evet, şu an elimde kokteyl, havuz başındayken bunu çok daha iyi anlıyorum. Resmen heba etmişiz kendimizi..." şeklinde devam etti. Havuzda yaptığı neşeli hareketlerle, silahını bırakıp Maldivler'e gittiği için yaşadığı heyecanı gizleyemeyen Sarı kod adlı Hüseyin Halis de "Yani tabii Bekaa da, Kandil de bir yerde evimiz ama.. Buralar başka be..." diyerek arkadaşlarına destek verdi. Örgüt olarak zamanında vizyonlarını geniş tutmadıklarını da sözlerine ekleyen Hüseyin Halis, "İnsan gezmeden, görmeden bilmiyor. Şöyle bir bakıyorum, sadece yanımızda getirdiğimiz mühimmatla bile burayı komple 2 haftada alırız aslında. Hem çok daha güzel memleket, hem de pek öyle asker falan yok ortada" derken, yine de İmralı'dan gelen mesaj doğrultusunda dönüş hazırlıklarına başlamak zorunda olduklarını üzülerek dile getirdi. Zamanlarının kısıtlı olmasından dolayı açıklamalarını kısa tutmak zorunda olduklarını söyleyerek basın mensuplarından izin isteyen Hüseyin Halis, son olarak "En azından otelin akşam düzenleyeceği bingo çekilişi ve köpük partisine kalalım, öyle gidelim... Çünkü sanıyorum nevruz diye bize bir jest olarak hazırlandılar" şeklindeki sözleriyle, tatillerini bir süre daha uzatmak için arkadaşlarını ikna etmeye çalıştı.