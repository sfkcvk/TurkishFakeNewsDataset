AK Parti'den Rahatlatan Açıklama: ''Devletten ihraç edilen 50.000 kişi arasında gerçekten FETÖ'cü olanlar da var...'' 15 Temmuz darbe girişiminin ardından devletteki FETÖ tasfiyeleriyle ilgili son günlerde yükselen "FETÖ adı altında muhaliflerin ve alakasız insanların devletten atıldığı" eleştirilerine hükümetten yanıt geldi. AK Parti Sözcüsü Yasin Aktay, iddiaların mesnetsiz olduğunu belirtirken, son ihraç dalgasındaki 50.589 kişiden en az 16'sının örgütle doğrudan ilişkisinin tespit edildiğini vurguladı.  Devlet kadrolarını FETÖ'ye yakın isimlerden temizlemek amacıyla çıkarılan son Kanun Hükmünde Kararname ile Eğitim-Sen üyesi akademisyenler ve kamuoyunda yakından tanınan Yarbay Mehmet Alkan gibi isimlerle birlikte örgütle alakası olmayan pek çok kamu görevlisinin de devletten ihraç edildiği iddiaları da gündeme gelmişti. Giderek yükselen "FETÖ'cüler dışında neredeyse herkesin görevden ihraç edildiği" şeklindeki eleştirilere ise bu akşam AK Parti Sözcüsü Yasin Aktay'dan yanıt geldi. Konuyla ilgili olarak bir basın toplantısı düzenleyen Aktay, eleştirileri insafsızca ve ölçüsüz bulduğunu belirtirken, son ihraç dalgasındaki 16 kişinin örgütle ilişkisini gösteren belgeleri de kamuoyu ile paylaştı. Geriye kalan 50.573 kişi için de "Şimdi tabii onlara da sırayla bakacağız. Aralarında zaten önceden gözümüze kestirdiklerimizle birlikte hazır fırsat varken birbirini ispiyonlayanların da bulunabileceğinin farkındayız. Takdir edersiniz ki şu aşamada herkesi tek tek inceleyecek durumumuz yok. Tereddüt edenin başına ne geldiğini dün hep birlikte gördük... Koca Efkan ağabey... Neyse..." ifadelerini kullanan Aktay, kısmetse bi ara OHAL bittiğinde işten atılan herkes için mahkeme yolunun açık olduğuna da dikkat çekti. "Böyle zamanlarda yaşın yanında bir miktar kurunun da yanması doğal" diyen Aktay, devletin şu an adalet dağıtmaktan daha önemli işleri olduğuna vurgu yaparak şöyle devam etti:  "Bir süre bu adalet işi tersten işleyecek arkadaşlar. Önce yüzde yüz emin olduklarımız dışında herkesi suçlu ilan edip masumiyetlerini ispatlama yükümlülüğünü kendilerine vereceğiz. Lazım olan herkes gidip, uğraşıp adaletini kendisi alacak. Dileyene Anayasa Mahkemesi orada. Yani şimdi orada değil de OHAL bitince orada olacaktır inşallah. O zaman gitsinler itirazlarını yapsınlar. Mahkeme kararına göre ya görevine iade ederiz ya da en kötü verir tazminatını yollarız. Bizde kimsenin parası kalmaz..." Aktay, FETÖ operasyonunu ve OHAL yetkilerinin, devleti tamamen partili kadrolarla doldurmaya yönelik bir operasyona dönüştüğü yönündeki iddialara ise gülerek yanıt verdi. "Arkadaşlar lütfen mantıklı olalım. Bizim o kadar yetişmiş kadromuz olsa zaten niye zamanında cemaate güvenelim?" diyen Aktay, bu konudaki endişelerin yersiz olduğunu belirterek toplantıya son verdi.