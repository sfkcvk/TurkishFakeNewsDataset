Egemen Seyisoğlu (29), Facebook Sayesinde Bir İş Arkadaşının Daha Denyo Olduğunu Farketmenin Hüznünü Yaşıyor Özel bir şirkette üçüncü ayını geçtiğimiz hafta dolduran makine mühendisi Egemen Seyisoğlu (29), facebook sayesinde yeni iş arkadaşlarından birinin daha tam bir denyo olduğunu farketmenin üzüntüsünü yaşıyor. Konuyla ilgili olarak bu öğlen saatlerinde bir açıklama yapan Seyisoğlu, baktığınızda gayet normal, aklı başındaymış gibi duran insanların Facebook'ta salaklaşmalarına hala bir anlam veremediğini söylerken, "Ama artık belli bir alışkanlık geliştirdim. Yolladığı uygulama davetleri, oyun mesajları, iletiler, videolar derken ne büyük bir denyo ile karşı karşıya olduğumu genellikle birkaç dakika içerisinde anlayabiliyorum" sözleriyle durumu kanıksama sürecinde olduğunu ifade etti. Makine mühendisi olarak tasarımcı ünvanıyla başladığı yeni işinde, aradan geçen üç ayın ardından artık bazı şeyleri daha rahat ifade edebildiğini söyleyen Seyisoğlu, isim vermeden yapacağı konuşmasına kimsenin alınıp kırılmamasını özellikle rica ederek başladı. Seyisoğlu, normalde aklı başında gibi görünen, çok sıkı dost olmasa da iyi kötü bir şekilde anlaştığı ve hatta sigara molalarında muhabbet etmeyi sevdiği bir insan olan mesai arkadaşının bu sabah "Hadi yine iyisiniz panpalar... Pazartesiniz sayemde neşeli geçecek hadi hoparlörlere son ses :)))))" başlığıyla paylaştığı Ankaralı Coşkun videosunu yüksek sesle dinletmesinin ardından ilgili şahsın beğendiği "Kopmalık videolar", "komik sözler", "anlamlı sözler" gibi sayfalardan birkaç örnekle konuşmasına devam etti. Daha önce facebook yüzünden birçok yakın akrabasından ve eski okul arkadaşından soğuduğunu, bir kez de kız arkadaşından ayrıldığını söyleyen Seyisoğlu "Yani, tabii herkesin kendini ifade edebilmesi güzel bir şey gibi aslında ama hani derler ya 'Bilmiyorsan sus, adam sansınlar' diye, işte onu kaybettik galiba. Herkes kendini bu kadar ifade etmese daha mı iyiydi bilmiyorum..." derken, öfke ve hüzünle karışık bir şekilde sürdürdüğü konuşmasına şu sözlerle devam etti: "Kimse kusura bakmasın ama kendini ifade edecek adam var, edemeyecek adam var. Çünkü normalde önce ifadeye bakılır ifade mi diye, sonra adama bakılır nerden bunu tanıyorum, yakınlık derecem nedir diye... Eskiden sessiz çoğunluk diye bir şey vardı, kötü bir şey gibi geliyordu ama şimdi artık öğrendim ki o sessiz çoğunluğun sessiz kalmasının çok iyi bir nedeni varmış. Bunlar bi noktada sessizliği bırakıp gevgevgev konuşmaya başladıkça ak şey kara şey ortaya çıktı yani... Tüm Türkiye onları takip ediyomuş gibi "Herkese günaydıınn:)))" şarkısı ile başladıkları günü, "pazartesi şarkısı:))", "işte buyrun o çok sevdiğiniz başkanınız" gibi siyasi paylaşımlarla sürdürüp, daha beş dakika geçmeden "Fenerbahçe böyle koyar adama" şeklinde iletilerle bitiriyolar... Bir de yok çiftliği büyütecekmiş de, saban lazımmış kürek lazımmış bilmemneymiş... Sanki bana büyütüyor çifliği ibiş..." Facebook yüzünden ayrıldığı sevgilisine de değinen Seyisoğlu, normalde aklı başında, eğitimli ve az çok kafası çalışan bir insan olarak bildiği o dönemki sevgilisi olan F.Ş. ile olan ilişkisinin, F.Ş.'nin duvarında "Hayran olur her insan, çoktur peşinden koşan, sana bir çift lafım var, onun her dediği yalan - Can Yücel (anlayana...)" şeklinde bir ileti paylaşmasıyla tamamen tepetaklak olduğunu belirtti ve ekledi: "Üzerinden çok geçmedi ayrıldık zaten. Ayrıldıktan sonra duvarına 'Giden gitmiştir gittiği gün bitmiştir. Nokta!' yazması da bu kararımın ne kadar isabetli olduğunu göstermesi açısından bir kanıt niteliğinde oldu." Açıklamalarının sonunda, "Ben size iki örnek verdim ama bunlarla sınırlı olduğunu düşünmeyin, aynen bu şekilde it sürüsü gibi insan var listemde. Birini blokluyorsun, öteki başlıyor. Sırf bunların yüzünden insanlardan soğudum yeminle." diyen Seyisoğlu, facebook hesabını kapatmayı ciddi ciddi düşündüğünü ancak önce mesaiyi doldurmak için yeni bir şeyler bulması gerektiğini belirterek sözlerini noktaladı. Seyisoğlu'na yakın kaynaklardan alınan bilgi ise başarılı gencin bundan sonra arkadaş seçimlerinde daha dikkatli olmak ile, facebook veya twitter gibi tüm sosyal medya organlarından tamamen izole bir hayat sürmek arasında bu hafta içerisinde kesin kararını vereceği yönünde.