Yılbaşına Sevgilisiz Girecek Olan Milyonlar Bir Kez Daha Kritik Virajda: ''Aileyle mi girsem daha az kötü hissederim tek başıma mı?" Yeni yıla kısa bir süre kalmışken bu seneyi de yalnız bir şekilde kapatma ihtimali bir hayli yüksek olan milyonlarca kişi, yılbaşına yalnız girmek ile aileleri ile birlikte girmek alternatifleri arasında gidip geliyor. Şimdilik hangisinin daha kötü hissettireceğine karar verememiş yığınlar, alternatif bir plana dahil olmak adına son gayretlerini gösterseler de, gelen sonuçlar hiç de iç açıcı değil... Bir yandan yeni yıla evde tek başına girmenin getireceği "benim dışımda herkes şu çok eğleniyor" iç sıkıntısı, diğer yandan anne tarafından uzatılması kesin olan mandalina dilimleri arasında sıkışan oldukça kalabalık bir kitle, büyük bunalımın tam kıyısında... Mucize gibi bir son dakika daveti gelmediği takdirde kuvvetle muhtemel en büyük eğlenceleri twitter ve facebook üzerinden birbirleriyle sosyalleşmek olacak olan yalnızlar ordusunun şimdilik tek tesellisi ise her iki ihtimalde de yılbaşını minimum masrafla atlatacak olmaları. Kritik viraj öncesi son çırpınışlarını gerçekleştiren binlerce isimden biri olan Can Tuna (28), yeni yıla saatler kala rehberinde 'kapalı kutu' olarak tabir edilen isimlere yönelirken, her şeye  karşın ailesi ile geri sayımda bulunma ihtimalini göz ardı etmiyor. ''Yani bilmiyorum, insan ailesi olunca kendini güvende hissediyor, tam mutlu olacak gibi oluyor ama... 28 yaşında millet kimbilir nerelerde sevgilisiyle sarmaş dolaşken benim TV'de Sibel Can konseri izleyip, annemin zorla ağzıma tıktığı elmayı kemirme ihtimalini düşündükçe dayanamıyorum.'' diyerek, büyük bir ikilemde olduğunu gizleyemeyen Tuna, yeni yıla hiç girmeme gibi bir opsiyonu da ara sıra düşündüğünü itiraf etti. Psikolog Aycan Cemilgen ise her yılbaşı öncesi yaşanan bu ikilemin çok kritik olduğuna dikkat çekerek, yalnız vatandaşların kendileri için en az zavallıca görünen seçeneği tercih etmeleri gerektiğini kaydetti. "Aileyle girilecek bir yılbaşı her ne kadar yalnız olana göre biraz daha sıcak gibi görünse de özellikle belli bir yaşın üzerinde depresyonun derinleştirici etkisi de olabilir" diyen Cemilgen, özellikle 27 yaş ve üzerindekilerin birden bire yaşayacakları "Lan yaş kaç oldu hala halamla, yengemle tombala oynuyoruz" aydınlanmasının ölümcül sonuçları olabileceğine dikkat çekti. Cemilgen, kritik gece için uyarılarını ise şu şekilde sıraladı. - Sosyal Medya'dan uzak durun. Özellikle eski sevgilierin sosyal medya üzerinden stalklanması çok çok tehlikeli. Kazara  eğlendiklerini mutlu olduklarını falan görürseniz içinde bulunduğunuz durum olduğundan daha da kötü bir hale gelebilir. Gerekiyorsa o gece telefonuzun pilini çıkarın, bilgisayarınızı tamire falan verin... - Ailenizle birlikteyken bir noktada illa ki "Eee yok mu birileri?" sorusu karşınıza çıkacak, hayattaki diğer başarsızılıklarınızla birlikte bu da sert bir şekilde yüzünüze vurulacaktır. Bunu da dikkate almanızda fayda var. Kendi evinizde (yani tabii varsa) yine filmdir, dizidir, internettir falan kendinizi oyalarsınız... - Tüm bunların dışında, tek başınızayken kendinizi öldürmenizin daha kolay olacağını da aklınızdan çıkarmayın. Aile evinde yine birisi görür elinizden bıçağı alır falan... Can güvenliğinizden endişeliyseniz etrafınızda birilerinin bulunması daha iyi. Gerçi öyle yaşasanız nolur, yaşamasanız nolur ya... Neyse...