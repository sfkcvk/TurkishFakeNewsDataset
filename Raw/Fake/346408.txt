Yerel Seçimlere Doğru: 56 Yıldır Çaycuma Belediye Başkanlığını Sürdüren Rıza Sarıkaya(92): ''Koltuklar kimsenin babasının malı değil…'' 56 yıl önce gerçekleşen yerel seçimlerde rekor oyla Zonguldak, Çaycuma Belediyesi başkanı seçilen ve halen bu görevini ağar aksak da olsa sürdürmeyi başaran CHP’li Rıza Sarıkaya, halk uygun görür, Allah nasip ederse Mart 2019’da gerçekleşecek yerel seçimlerde aday olup, son kez başkanlık yapmak istediğini açıkladı. Bir süredir Alzheimer tedavisi gördüğü Zonguldak Devlet Hastanesi'ndeki rutin kontrolünün çıkışında gazetecilerin sorularını yanıtlayan Sarıkaya, ''Sayın genel başkanımız İsmet Paşa tekrar takdir eder, halkımızın da sevgisine mazhar olabilirsem Allah’ın izniyle önümüzdeki yerel seçimlerde partimden son kez, tabiri caizse jübilemi yaparak ayrılmak istiyorum. Artık  Emel Hanım(eşi)’la ve torunumla ilgileneceğim. Onlara zaman ayıracağım. Gençlerin önünü açma vakti geldi'' diye konuştu.  Yarım asrı geçkin süredir sürdürdüğü Başkanlık görevinde halkın yanı sıra parti yönetimini de kendisine çok büyük destek verdiğini belirten Sarıkaya, ''Yaşım 92. Bir bu kadar daha yaşar mıyım yaşamaz mıyım orası Allah'ın takdiri fakat her iki durumda da koltuğu bırakacağım. Sonuçta koltuklar kimsenin babasının malı değil'' şeklinde konuştu. Hastahane çıkışı oldukça bitkin olduğu gözlemlenen Sarıkaya,daha sonra kamuoyunun merak ettiği bütün sorulara yazılı olarak detaylı bir şekilde cevap vereceğini açıkladı. Sarıkaya'nın ardından gazetecilere kısa bir açıklama yapan Başkan vekili Ali Rıza Kamışlı, Sarıkaya'nın adaylığına genel merkezinde yeşil ışık yaktığını,en kısa zamanda seçim çalışmalarına başlayacaklarını açıkladı.