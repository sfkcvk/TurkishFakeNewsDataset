Turizm Bakanlığı, Yeni Projesi “Esnaf Dövme Turları” İle Yılda 100.000 Turisti Ülkemize Çekmeyi Hedefliyor Aksaray esnafıyla yaşadığı kavga iç ve dış basında geniş ses getiren İrlandalı boksör turist, sıkıntılı günler geçiren turizm sektörüne umut oldu. Yaşanan krizi fırsata çevirmek isteyen Turizm Bakanlığı, “Esnaf dövme turları” projesi ile yılda 100 bin turisti Türkiye’ye çekmeyi hedefliyor. Kültür ve Turizm Bakanlığı Bakanlığı Strateji Geliştirme Daire Başkanı Hamdi Görgün, uygulamanın ilk etapta belirlenen pilot bölgelerde uygulanacağını açıkladı. Özellikle Aksaray ve Eminönü esnafının tecrübesine güvendiklerini söyleyen Görgün, sokak kavgası yaparak rahatlamak ve stres atmak isteyen turistlerin öncelikli olarak bu bölgelere yönlendirileceğini, önümüzdeki yıldan itibarense kademeli olarak güney sahillerindeki tatil cennetlerimizin de uygulamaya dahil edileceğini belirtti. Uygulama için başlangıçta 130 esnafla anlaşacak olan Bakanlığın hedefi 3 yılda 5 bin esnafın sektöre kazandırılması. Kültür Bakanlığının projesine ilk destekse Maliye Bakanlığı'ndan geldi. Bakanlık'tan yapılan açıklamada, projeyle başta yerel esnaf olmak üzere bütün Türkiye'nin kazançlı çıkacağına işaret edilirken, "Esnafımız hem alışkın olduğu şekilde gelen turiste it gibi davranmaya devam edebilecek hem de yediği dayakla ülkemize döviz kazandıracak" ifadelerine yer verildi. Uygulamanın detayında kavgaya karışan her esnafın bölgeye gelen turist başına prim alacağı, dökülen dişleri başına erken emeklilik hakkı kazanacağı vurgulandı. Sıkıntılı günler geçiren turizm sektörüne can suyu olması beklenen projeyle ilgili bazı kesimlerin görüşleri ise şöyle:  "Yani şimdi dayak var, dayak var. Bu dayağın bize bir maliyeti, gelişi var. Kararsız kaldık ama dolarla döveceklerse hizmete hazırız..."  "Projenin sonuna kadar arkasındayız. Protezleri hazırladık, bekliyoruz..."  "Malum olaylardan dolayı zaten size karşı boş değiliz. Dövüşün teknik detaylarına da hakimiz. Pekin'den haftada iki uçak kaldırırız, net."  "Keşke bu uygulamadan yerli turistler de faydalanabilse. Olmadı en kötü Yunan vatandaşlığına geçerim, buna değer."  "Abii dişş!!! Dişlerimi gören var mı?"