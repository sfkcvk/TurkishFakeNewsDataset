Teknoloji Şirketlerinin 'Daha HD Televizyon Üretme Savaşı'nda 2 Senelik Ateşkes İlan Edildi... HD teknolojisinin keşfinden itibaren başlayan ‘Daha HD Televizyon’ üretme savaşında, Japonya’da bir araya gelen 12 teknoloji firmasının el sıkışmasıyla ateşkes dönemine girildi. Bugüne kadar Samsung’undan LG’sine, Panasonic’inden Sony’sine anlamsız bir heves uğruna birbirlerini kırdıklarını belirten teknoloji devleri, 2 senelik arada biraz daha anlamlı bir teknoloji üzerinde çalışmak üzere fikir birliğine vardı.  Teknoloji devlerinin bir süre HD televizyon geliştirmeme önerisini masaya yatırdığı Japonya zirvesinden, tüm dünyayı sevince boğan ateşkes kararı çıktı. Bir araya gelerek tarihi kararı alan 12 firma adına mikrofonların karşısına geçen Samsung CEO’su Oh-Hyun Kwon, konuşmasına itiraflarla başladı. “HD işinde bir damar yakalamıştık, oradan da güzel yürüdük, dünyalığımızı yaptık açıkçası. Fakat en son bizim plazada ‘İşte bu! İşte gerçek hayatın renklerini yakaladık!’ dediğim şey tadilat ekibinin taşıdığı bildiğin cam çıkınca dur dedim Kwon, bu iş, iş değil artık” diyen deneyimli CEO, rekabet halindeki tüm firmaların benzer tecrübeler yaşadığını kaydetti. Bundan yaklaşık 3 ay önce, piyasaya son teknoloji ürünü olan ‘Ultra Hypersonic Mega HD’ yerine yaklaşık 500 bin adet normal HD televizyon sürdüklerini, ancak hatanın bir Allah'ın kulu tarafından bile fark edilmediğini belirten Kwon, bu olayın kendilerini 'napıyoruz biz, kimin için uğraşıyoruz?' düşüncesine ittiğini ifade etti. “Arkadaşlar, üzülerek söylüyorum ki biz bundan bir sene falan önce insan gözünün algılayabildiği HD’yi aşmışız zaten ya. HD’yi geliştiyoruz ama haybeye yani, sürüngenler, eklembacaklılar falan algılıyor artık o noktadaki renk farkını. Terbiyesizlik etmek istemem ama son bir yıldır en yeni televizyonu alıp da ‘Abi bak bak renkleri görüyo musun, nası farklı’ diyen her kim varsa alenen yalan söylemiş durumda” diyen Samsung CEO’su, bu durumun da aldıkları kararda etkili olduğunu vurguladı. Samsung CEO’sunun ardından söz alan LG Üretim Sorumlusu Jong-Seok Park ise, dünya çapında kafası çalışan ne kadar mühendis varsa hemen hepsini ‘daha HD’ için istihdam ettiklerini kaydederek kamuoyundan özür diledi. Park, “Allah muhafaza yarın bir gün uzaylılar gelse, insanlık kurtuluş için gene bizim elimize bakacak ama gel gör ki elde bir şey yok. Üretsen, koyacak yer de yok. Bütün depolar televizyon dolu. Ne yapıcaz? Uzaylıları dev ekranda İce Age izleterek mi yenicez?” sözleriyle de gelinen noktanın ciddiyetini aktardı. Yaptıkları toplantının detaylarına da değinen Park’ın, dev firmaların insanlık uğruna gerekirse zarar etmeyi göze aldıklarını, LG olarak yalnızca Sony’nin sinsi sinsi HD geliştirmesinden kıllandıklarını söylemesi ise zirvedeki havanın bir anda gerilmesine yol açtı. Park’ın üzerine yürüyen Sony CEO’su Kazuo Hirai zorlukla sakinleştirilirken, Japon işadamının salonda yankılanan son sözleriyse şöyle oldu: “Sen daha Sony’i tanımamışsın aslanım, HD geliştiren şerefsizdir dediysek şerefsizdir. Buyrun hodri meydan, var mısınız artık daha akıllı telefon da üretmeyelim? Yeter bu kadar akıllı oldukları. Bundan sonra herkes önümüzdeki yılın grip aşısına çalışsın, o kadar. Ya da ütü'yü geliştirelim. Seçin birini başlayalım!”