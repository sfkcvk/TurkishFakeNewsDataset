Melih Gökçek 20 Yıl Gibi Kısa Bir Sürede Bir Türlü Fırsat Bulup da Gerçekleştiremediği Projelerini Ankaralılar'a Anlattı Yerel seçim çalışmalarına start veren Ankara Büyükşehir Belediye Başkanı Melih Gökçek, bugün düzenlenen bir toplantıyla projelerini kamuoyunun beğenisine sundu. Temapark’ta savaşacak Transformers’lardan Ankara Boğazı’na dek birbirinden özgün toplam 18 projenin tanıtımına Gökçek’in sitem dolu sözleri damga vurdu. Ankara’nın Eski Taş Çağı’ndan itibaren yaklaşık 10.000 yıldır yerleşime açık olduğunu belirten Melih Gökçek, 20 yıl gibi kısa süreli bir belediye başkanlığının son derece kısıtlı olmasından yakındı. “Belediye işi var ya acayip bürokrasi işi... Günde 3 saat sırf imza, 1 saat öğle arası, 7 saat Twitter derken mesai nasıl bitiyor inanın anlamıyorum” diyen deneyimli başkan, kendisine verilecek ek 20 yıllık bir dilimde metro bile yapabileceğini iddia etti. Tanıtım toplantısına Ankara tarihinden söz ederek başlayan Melih Gökçek, şehrin ilk kuruluşundan bugüne dek süregelen aksaklıkları aktardı. “Maalesef Hititlisi, Lidyalısı, Romalısı derken şehir garip bir hale gelmiş. Bak oraya kale yapıyorsun, yanına bir saat kulesi koymuyorsun, sene olmuş 2014 ben uğraşıyorum bununla. Hitit dersin, Anadolu Medeniyeti dersin, bir tane alt geçit yok. Romalısı hamam yapmış, lütfedip kartlı su sayacını takmamış” diyen Gökçek, asırların enkazını tamamlama çalışmasının ister istemez uzun soluklu olduğunun altını çizdi. Toplam 18 projesinin tanıtımına geçmeden önce, geçtiğimiz 20 yıllık belediye başkanlığı dönemine de değinen Gökçek “Zaten ilk 5 yıl alıştım ettim diyene kadar öylece geçiyor. Ondan sonra şu metro işi çok oyaladı beni. Ona ayırdığım zamanda kendim evde Transformers yapardım valla hanımla. Gün içinde ihalesiydi, imzasıydı, Twitter’ıydı derken... Neyse bu projeleri açıklamak da bugüne kısmetmiş, her işte bir hayır vardır” dedi. Yalnızca bu seçim için değil, önümüzdeki tüm seçimler için de oy istediğini belirten Melih Gökçek, kendisinin olmazsa çocuklarının gerekirse ellerini taşının altına sokup belediye başkanı olarak projeleri bizzat takip edeceklerini belirtti. Toplantının geri kalanı ve Gökçek’in projelerinden öne çıkan satır başlarıysa şöyle;  Ankara'nın kanalizasyon sistemine salınacak olan radyasyona maruz bırakılmış minik su kaplumbağalarımız 10 sene içinde büyürerek buraları kendilerine mesken tutacaklar. Yeterli büyüklüğe ulaşan bu kaplumbağa kardeşlerimize biz seymen kıyafeti giydirerek kanalizasyon sistemimizi turistler için bir cazibe merkezi haline getireceğiz. Kendileri gece de logar kapaklarından yukarı çıkıp şehrin güvenliğini temin edecekler.  Havanın en ayaz olduğu dönemde şehrin üstüne yangın söndürme uçaklarıyla su püskürtmek suretiyle Ankaramızı dev bir puz pateni pisti haline getireceğiz. Dileyen vatandaşlarımıza paten kiralamak suretiyle hem belediyemize bir gelir imkanı yaratılacak hem de başkentimizi kış sporları ve ortopedi tedavisinde bir dünya markası haline getireceğiz.  Ayrancı yakınlarında gerçekleştirilmesi planlanan projeye göre, çatısına 300 kadar helyum balonu yerleştirilen evler yerden 200 metre kadar yüksekte duracaklar. Böylece hem müstakil bir evde plaza keyfi yaşanılabilecek, hem de belediyenin ağaç kesimi yüzünden başı daha fazla ağrımayacak.  Ankara'nın ve Ankaralılar'ın su sporlarından uzak kalmaması için, ASKİ tarafından özellikle yokuş yukarı semtlerdeki lögar kapaklarından sokaklara su salınacak. 60 yaş üzeri vatandaşlarımız belediyemizden ücretsiz olarak edinecekleri sörf tahtalarıyla bir yandan eğlenirken bir yandan da ulaşım hizmeti almış olacaklar. Projeye göre Gaziosmanpaşa-Ulus arası iyi bir dalga yakalandığında 7 dakikada kat edilebilecek.  Halk otobüslerine, metalik siyaha boyayıp yan taraflarına kanatlar takmak suretiyle Batmobil görünümü vereceğiz. Tam ne işe yarayacak bilmiyorum ama hoşuma gidiyor bu fikir.  Pursaklar bölgesine yapılacak olan Şirinler Köyü, kenti turizm ve cazibe merkezi haline getirecek. Köy, 2 yıl kadar bu amaçla hizmet vermesinin ardından kentsel dönüşüme tabi tutularak TOKİ'yle birlikte geliştirilecek proje sayesinde "Şirinkent Sosyal Konutları"na dönüştürülecek.  Dileyen vatandaşların tek yüzük dövebilecekleri, dileyenlerinse mevcut tek yüzüklerini yok edebilecekleri proje, 10.000 metrekarelik alana kurulacak devasa odun fırınlarıyla hayat bulacak. Proje, yeterli tanıtım yapılması halinde tüm dünyadan hobbitleri de akın akın Ankara'ya getirme potansiyeli taşıyor.  Özellikle haftasonları Yozgat'taki vatandaşların Ankara'ya akın etmesini önlemeyi amaçlayan proje, mevcut karayoluna mayın döşenmesi, dikenli tel çekilmesi ve yüksekliği 20 metreyi aşan hız tümsekleri inşa edilmesiyle hayata geçirilecek. Proje tamamlandığında Ankara - Yozgat arasının en iyi ihtimalle 28 saate çıkacak.   Son 20 yılda neredeyse her hafta tekrarlanarak Ankara kent hafızasının önemli öğelerinden biri haline gelen Karayalçın dönemi borçları, yapılacak bir heykelle ölümsüzleştirilecek. Gerekli finansman bulunamaması halinde Atakule üzerine borç senedi giydirmesi yapılarak fallik yapı bu şekilde değerlendirilecek.