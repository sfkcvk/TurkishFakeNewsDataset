Bahçeli, Adamlarını Gece Yarısı Meral Akşener'in Evini Basmaya Yolladığı İddialarını Yalanladı: ''Ben İYİ Parti Genel Merkezi'ne gitmelerini söyledim ama bizim arkadaşlar malum...'' Bir grup MHP'linin dün gece yarısı Meral Akşener'in evinin önüne giderek gerçekleştirdikleri eylemin yankıları sürerken, olayın azmettiricisi olduğu iddia edilen MHP Lideri Devlet Bahçeli'den bir açıklama geldi. İYİ Parti Genel Başkanı Meral Akşener'in, Devlet Bahçeli'nin twitter'dan yönelttiği tehditlere yanıt olarak ''Demirden korksak trene binmezdik'' açıklamasıyla birlikte İYİ Parti Genel Merkezi'nin adresini paylaşmasıyla tırmanan gerilim, dün gece yarısı saatlerinde bir grup MHP'linin Akşener'in evinin önünde toplanmasıyla doruğa ulaştı. Evin önünde toplanan yaklaşık 100 kişilik gruba ''Erkekseniz gelin'' yanıtı veren Akşener, olayın  twitter'dan paylaşırken Bahçeli'ye yönelik olarak da ''Yüreğin yetiyorsa kendin gel'' çağrısı yaptı. Olayın yankıları sürerken sabah saatlerinde bir açıkama yapan MHP Lideri Devlet Bahçeli, konunun tamamen bir yanlış anlaşılmadan kaynaklandığını ifade etti. ''Ülkücüler ne olursa olsun gece yarısı bir kadının evinin önünde toplanarak tehditler savuracak insanlar değillerdir. En azından bilerek yapmazlar yani. Bırakın bir siyasi partiyi, mafya örgütlerinin bile tenezzül etmeyeceği böyle korkakça, pespaye ve ucuz yöntemleri bize yakıştıranları Allah'a havale ediyorum'' diyen Bahçeli, kendisinin de kesinlikle böyle bir talimatının olmadığını vurguladı.   ''O kadın bana İYİ Parti Genel Merkezi'nin adresini yollayınca ben de arkadaşlarıma madem öyle gidin bu binanın önünde demokratik protesto hakkınızı kullanın dedim. Adresi biliyorsunuz değil mi diye de bir kaç kez sordum. Biliyoruz başkanım merak etme dediler.'' sözleriyle olayı aktaran Bahçeli, ülkücü kadroların yine yanlış adrese gittiğini ise kamuoyuyla birlikte Meral Akşener'in paylaştığı görüntülerden öğrendiğini dile getirdi.  MHP Lideri, ''Ya aklıma da geldi ama çocuklara da çok öyle saf muamelesi yapıp morallerini bozmamak için fazla üstelemedim. Herhalde bu sefer protesto edecekleri yeri doğru tespit ederler diye iyimser bir düşünceye kapıldım. O biraz talihsizlik oldu'' derken, ülkücülerin en azından başka bir partinin genel başkanının evine gitmemiş olmalarını ise sevindirici bir gelişme olarak nitelendirdi. Son olarak ''Yani biliyorsunuz bizim arkadaşları biraz şey... Nasıl desem... Neyse biliyorsunuz işte zihinsel olarak fazla bir şey... Yer yön duyguları da zayıf doğal olarak. Geçmişte de biliyorsunuz benzer hadiseler yaşandı. Ama kalpleri temizdir bak. Katiyen 100 kişi gece yarısı 60 küsür yaşında bir kadının evini basacak çocuklar değiller. Kimsenin aklına yanlış bir düşünce gelmesin.'' diyen Bahçeli, protesto için giden grup MHP Genel Merkezi'ni bulabilirse kendilerini karşısına alıp tek tek konuşacağını da sözlerine eklledi