Yazın Görkemli Bir Düğünle Dünya Evine Giren Genç Çift, Eylül Ayı İtibariyle 6 Yerli Diziyi Çekirdek Çitleyerek Takip Ediyor... Geçtiğimiz Ağustos ayında yaklaşık 600 kişinin katıldığı görkemli bir düğünle dünya evine giren Caner-Sinem Cineray çifti, Eylül ayıyla birlikte 6 yerli diziyi takip etmeye başlayarak beklentileri boşa çıkarttılar. Ankara Hilton’daki düğüne katılan arkadaşları ve akrabaları Caner ve Sinem’in henüz bir ay bile olmadan bütün akşam evde oturup dizi izlemeleri için o kadar eğlendiklerine inanmadıklarını belirtirlerken "İnsan o kadar şatafat ve debdebeden sonra herhalde bunun sonunda müthiş bir şey çıkacak diye bekliyor. Altı üstü 2 kişi hayatlarının geri kalanını birlikte dizi izleyerek geçirecekler diye bunca gürültü çıkarmanın ne anlamı var? Deselerdi, hiç uğraşmaz bi çeyrek altın alır yollardık" sözleriyle de yaşadıkları hayal kırıklığını ifade ettiler. Üç yıllık birlikteliklerinin ardından geçtiğimiz yıl evlilik kararı alan genç çift, aradan geçen 1 senede gerek nişanları, gerek ev eşyası alma süreçleri ve son olarak da düğünleriyle çok konuşulmuştu. Caner’in Sinem’e yaptığı çılgın evlilik teklifi, Sinem'in erkek dansçılar eşliğinde düzenlediği bekarlığa veda partisi ve toplam 60 Bin TL'ye mal olan düğünlerinin giriş şarkısını ACDC'den Highway to Hell olarak seçmeleriyle özellikle yakın arkadaş çevresinde büyük beklenti yaratan genç çift, yeni yayın döneminde 6 yerli diziyi takip ettiklerinin anlaşılmasıyla birlikte kendilerine bağlanan tüm umutları boşa çıkardı. Çiçeği burnunda çiftin aynı zamanda nikah şahitliğini de yapan yakın arkadaşları Özden Turan (27), durumu ilk fark edenlerden biri olduğunu üzülerek ifade etti. ‘’Valla ben, Caner paraşütte evlenme teklif ettiğinde çok umutlanmıştım açıkçası. Tanıştıktan 2 ay sonra birlikte otostopla Avrupa'yı dolaşmış, düğünlerinde ilk danslarını romantik bir şeyler yerine Thriller eşliğinde yapmış insanlar bunlar. Ardından gelen Serengete kıyılarındaki balayı olsun, evlerine aynalı büfe sokmamak olsun, her şey insana 'Bu kadar tören boşuna yapılıyor olamaz. Galiba sonunda müthiş bir evlilik geliyor, bu kesinlikle diğerlerine benzemeyecek' dedirtiyordu. Ancak dün akşam pizza söyler bira içeriz, belki play station oynarız diyerek şöyle bir uğradığım evde maalesef Muhteşem Yüzyıl izlerken buldum onları... Kanalı falan değiştirmeye uğraştılar ama yok yani bariz izliyolardı. Hadi Muhteşem Yüzyıl'ı geçtim, "Görüş Günü Kadınları" nedir, biri bana bunu açıklayabilir mi?" sözleriyle karşılaştığı manzarayı aktaran Turan, evliliğe olan inancının bir kez daha kırıldığını kaydetti. Ağustos Ayı'nda yapılan düğünde şimdiki erkek arkadaşıyla tanışarak geceyi en karlı şekilde kapatan isimlerden biri olan Melis Dertsiz (28) ise, tam da yeni bir ilişkiye başlamışken Sinem ve Caner’in kendisinde heves meves bırakmadığını itiraf etti. Sinem ve ailesinin düğün esnasında sürekli olarak kendisine ‘’Eee, artık sıra sende Melis’cim’’ dediklerini belirten Melis Dertsiz, ‘’Neyin sırası bende? AB izleyici grubuna girmenin mi? Her akşam aynı kanepede 2 paket çekirdek, 1 demlik çay bitirmenin mi?'' derken, genç çiftin evinde yaşadıklarını şu sözlerle aktardı: ‘’Bu akşam kesin çok eğleniriz diye gittiğim her seferinde kendimi dışarı zor atıyorum. Ev artık nasıl bir yere dönüştüyse, ne zaman gitsem bi köşeye kıvrılıp uyuyasım geliyor. Koltuk mu rahat artık, çayıma kısırıma bir şey mi katıyorlar bilmiyorum. Ama orada benim uyumam için gerekli her şey mevcut. O sıcaklık, o huzur... o anneanne evi kokusu... ne bileyim… Nikahta 'evet' dedikten sonra 'ama en az 3 kediiii' diye bağıran Sinem'i de böyle gördüm ya... 3 kedi gitmiş, 7 biblo fil gelmiş direkt. Boy sırasına göre art arda dizilmiş 7 filden bahsediyorum size...’’ Çiçeği burnunda evlilerin sadece 1 ay içerisinde haftada 6 yerli dizi, 2 AVM ziyareti ortalaması ile günlerini geçirmeleri özellikle arkadaş çevrelerinde tepki çekerken, akrabaları ve aileleri ise durumdan oldukça memnun. Bir aksilik çıkmaması durumunda kızlarının 30-40 yıl boyunca ne yapacağının belli olmasının kendisine huzur verdiğini belirten Sinem’in babası Rıza Balaran, damadından övgü dolu sözlerle bahsetti. Kendisi ve eşinin de yıllardır böyle yaşadığını ve gayet de mutlu olduklarını belirten Balaran, ‘’Önemli olan insan, önemli olan birlikte eğlenmek. Bak bizim damat mesela bana Rıza Amca' diyodu, şimdi Rıza Baba diyor, yeri geliyor 'Adamlar pislik çıktı Rıza Baba ehehe' diye espriyi patlatıyor’’ dedi ve ekledi: ‘’Yani işte aynı dizileri izlemenin komiklikleri bunlar. Tabii Arka Sokaklar’ı takip etmeyen gülmemiştir de... Bu benle damadımın bi paylaşımı…" Çevreden yükselen tepkiler üzerine açıklama yapma gereği duyan genç çift ise, kimseyi hayalkırıklığına uğratmak istemediklerini ancak ellerinden ancak bu kadarının geldiğini ifade ettiler. ''Evet, böyle boktan bir hayata başlamak için o tören biraz gösterişli kaçmış olabilir ama ne yapsaydık yani? Hayır ne bekliyorlardı onu da anlamıyoruz zaten. Eşimle birlikte soğuk füzyonu mu keşfedecektik? Kansere çare mi bulacaktık?  İlla değişik bir evlilik olsun diye swinger partilerine mi katılalım? Bunun için daha çok erken, beş-altı sene geçsin o zaman düşünürüz.'' diyen Caner Cineray, eşinin ''Ya acaba bugün dışarı mı çıksak?'' önerisine ise ''Başka zaman çıkarız. Akşama İntikam'ın yeni bölümü var'' sözleriyle karşı çıktı. Eşinin bu sözlerinin ardından hemen ikna olan Sinem Cineray, meyve, çekirdek ve çayla dolu heyecan verici bir gece için daha hazırlıklara başlarken, haber yayına hazırlandığı sırada genç çiftin boşanmadıkları ya da birbirlerini öldürmedikleri takdirde önümüzdeki 50 yıl boyunca birlikte izleyecekleri yaklaşık 800 diziden 7.'sini aradan çıkarmak üzere kanepelerine doğru yol aldıkları bildirildi.