Türkiye Kararsız: ''Gerçekten pedofilleri korumak için mi yoksa Dolar gündemden düşsün diye mi yapıyorlar'' Dün gece AK Parti'nin Meclis'e getirdiği cinsel istismar yasasında değişiklik önergesi, bugün Türkiye'nin ana gündem maddesi olurken kafalarda da soru işaretleri yarattı. Pedofiliye af getirdiği ve çocuk yaşta evlilikleri meşrulaştırdığı gerekçesiyle sert eleştirilere uğrayan önerinin hükümetin samimi bir hatası mı olduğu yoksa bugün 3.40 seviyesini görerek yeni bir rekor daha kıran Dolar gündemini değiştirmek için yapılmış bir hamle mi olduğu ise henüz netlik kazanmış değil. Türkiye bu kez de cinsel istismar yasasındaki değişiklik önerisiyle ilgili olarak ikiye bölündü. Sosyal medyada özellikle kadınların ağır eleştirlerine neden olan önerinin hatalı olduğu ve çarpık sonuçlar doğuracağı konusunda genel bir konsensus oluşmasına rağmen bu yanlışın bilinçli olarak, kötü giden ekonomik gündemi değiştirmek için mi yapıldığı yoksa bildiğin normal bir iş bilmezlik mi olduğu konusunda gün boyu sert tartışmalar yaşandı. Değişikliğin çocuk yaştakilerin evliliğine onay vermek ve çocuklara cinsel istismara bulunmuş olanlara geçmişe dönük olarak af çıkarmak anlamına geldiğini savunan ilk grup, öncelikli olarak bu gündemin konuşulması ve önerinin yasalaşmasının engellenmesi gerektiğini savunurken, ikinci grup ise "Ya bırakın bu işleri. Dolar olmuş 3.40, kriz geldi geliyor, akılları sıra bununla uyutacaklar şimdi de milleti. Atlamayın böyle her şeye" argümanıyla esas konu olan ekonomiden sapılmaması gerektiği görüşünde. Kamuoyundaki tartışmalara paralel olarak siyasette de tam bir belirsizlik ve kafa karışıklığı hakim. AK Parti grubunda bir kısım milletvekili ve bazı bakanlar her iki iddiayı da redderek değişikliğin toplumsal bazı mağduriyetleri gidermek için Meclis'e getirildiğini savunurken, "Ya iyi de abi şimdi sırası mıydı bunun? Gene Ensar mensar diye başlayacaklar bakın görürsünüz" fikrinde olanların sayısı da bir hayli fazla. Aynı şekilde CHP ve MHP kulislerinde de "Bu konuyu konuşsak mı yoksa Dolar konusundan devam mı etsek? Ya o değil de Başkanlık noldu?" şeklinde bir kafa karışıklığı hakim. HDP kulislerindeyse "Arkadaşlar öyle 'kulisler' diye yazmayın, ben tek kişi kaldım zaten, iyice şizofren gibi sanki kendi kendime kulis yapıyormuşum gibi oluyor" sesleri duyuldu.  İsmini vermek istemeyen bir meclis çalışanının dün gece yaşananlara dair aktardıkları ise kafalardaki soru işaretlerinin daha da artmasına neden oldu:  "Valla bir grup milletvekili ellerinde telefon sürekli dolar kuruna bakıyorlardı. O ara 'oha resmen tecavüz' gibi şeyler duydum. Sonra bir anda önerge verildi. Yani şimdi tabi oradan mı bir çağrışım yaptı, o esnada bir çözüm gibi mi düşünüldü o kadarını ben bilemicem" Haber yayına hazırlandığı saatlerde konuyla ilgili olarak tartışmalar sürerken, üzerinde mutabık kalınan ortak fikir ise hükümetin eğer olayı pedofiliyi tartışmaya kadar getirdiyse ekonomideki durgunluğun boyutlarının sanılandan da büyük oluğu ve Dolar'ın yıl sonunda en az 3.70 seviyesini göreceği yönünde.