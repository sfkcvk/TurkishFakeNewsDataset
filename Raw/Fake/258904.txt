Hürriyet'te Deprem Sürüyor: Cumhurbaşkanı Erdoğan'ın Burcuna ''Özel hayatla ilgili problemler can sıkabilir'' Yazan Astroloğun da İşine Son Verildi Hürriyet gazetesinde son 12 yıldır hazırladığı ‘Günlük Burç Yorumunuz’ köşesiyle gönüllerde taht kuran deneyimli astrolog Hülya Pekten, bugün gazeteye yazdığı balık burcu yorumunun yayınlanmamasının ardından işinden kovuldu. Cumhurbaşkanı Tayyip Erdoğan’ın da içinde bulunduğu balıklar için “Özel hayatla ilgili problemler can sıkabilir. Çocuğu olanları ciddi bir sınav bekliyor. İş yaşamınızdaysa gerginliker olabilir” ifadelerini kullandığı öğrenilen Pekten’in, Doğan Yayın Grubu Yayın İlkeleri’ne uymaması nedeniyle görevine son verildiği açıklandı. Türkiye’nin sevilen astrologu Hülya Pekten’i kovulmaya götüren süreç, okurların bugünkü Hürriyet gazetesinde burç yorumlarının eksik olduğunu fark etmesiyle başladı. Balık burcu kısmında “Yönetici gezegeniniz Mars tatilde olduğu için bugünkü falınız yayınlanmamıştır" ifadesiyle şok olan okurlar gazeteyi mail yağmuruna tutarken, yaşananlara ilişkin olarak Pekten, Hürriyet yönetimine tepkisini Twitter hesabı üzerinden gösterdi. Ünlü astrologun zehir zemberek açıklamaları kamuoyuna şöyle yansıdı; @AstroHulya: Falla ilgili olarak beni yönetimden aradılar. Balık burcundaki yorumu değiştirmemi istediler @AstroHulya: Nedenini sorduğumda balık burçlarına hakaret içerdiğini ve yayın ilkelerine ters düştünü söylediler @AstroHulya: Yazım kesinlikle hakaret içermiyor. Zaten 2 sene önceki oğlak burcunun aynısını copy paste etmiştim. @AstroHulya: Oğlak burçlarından herhangi bir tepki gelmemişti @AstroHulya: Durumu izah edip bu şekilde yayınlanmaycaksa hiç yayınlanmasın dedim. @AstroHulya: Ben bugüne kadar yıldızlarda ne gördüysem onu yazdım. Hesap vereceğim tek merci onlardır Pekten’in Twitter’dan yaptığı açıklamanın hızla yayılmasıyla beraber, deneyimli burç yorumcusuna destek mesajları da ardı ardına geldi. İlk destek açıklamalarından birini yapan Can Dündar, “Buyrun 4 Ocak 2002 tarihli burç yorumları... Daha o günden ülkenin bu halini görmüş kendisi” sözleriyle meslektaşına sahip çıktı. Pekten’in yazdıklarının arkasında olduğunu belirten bir başka isim, Emin Çölaşan da kendisinin de balık burcu olduğunu belirterek “Sen doğruları yazmaktan sakın ha vazgeçme Hülya. Ev hanesinde sıkıntıysa sıkıntı, aşk yaşamında gerginlikse gerginlik. Ben balık olarak arkandayım” ifadelerini kullandı. Sabah gazetesi astroloji bölümünü hazırlayan Esin Güntepe ise meslektaşının başına gelenlerden üzüntü duyduğunu ancak balık burcu yorumundaki karalama amaçlı ifadelerin göz ardı edilemeyeceğini söyleyerek tartışmalara katılan bir başka isim oldu. Konuya ilişkin olarak A Haber’e kısa bir değerlendirmede bulunan Güntepe “Kimsenin günahını almak istemem ama balık burcunun Sayın Erdoğan'a ait olduğunu bile bile hem de böylesine kritik bir dönemde bu tarz bir yorumu açıkçası biraz art niyetli buluyorum. Ben de balıkta özellikle Merkür'ün geri çekildiği zamanlarda olumsuz şeyler gördüğüm halde ülkemizdeki huzur ve istikrar ortamı etkilenmesin diye bunları köşeme taşımadım. 'Yaratıcı yönünüzle yine her türlü zorluğun üstesinden geleceğiniz süper bir hafta sizi bekliyor. Yine göz kamaştırıyorsunuz sevgili balıklar...’ gibi olumlu ifadelerle geçiştirdim” ifadelerini kullanırken, astroloji köşelerinin hükümete karşı darbe girişimleri için kullanılacak bir mecra olmaması gerektiğine dikkat çekti. “Zaten o kadar iyi bi astrolog olsa kendi başına geleceği de görürdü. Meslek adına çok büyük kayıp değil...” ifadeleriyle Hürriyet’ten kovulan meslektaşına yüklenen Güntepe, balık burcunun en tipik özelliğinin “dünya liderliği” olduğunu dünyada ilk kez tespit eden astroloğun kendisi olduğunu eklemeyi ihmal etmedi.