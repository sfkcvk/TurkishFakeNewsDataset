Iggle Piggle İsyan Etti: "Bana da Gece Bahçesi'nde Yer Tahsis Edilsin!" Gece Bahçesi'nin (In The Night Garden) sevilen oyuncusu Iggle Piggle, program yönetimine esti gürledi: "Her seferinde gidip gelmekten yoruldum, ömrüm yollarda geçiyor. Yönetmenimizden defalarca bana da burada bir yer ayarlamasını rica ettim ama dinletemedim. Günde git gel mesai dışında dört saatim yollarda geçiyor, bu şekilde daha uzun süre devam edebileceğimi sanmıyorum..."

 

Geçtiğimiz hafta düzenlediği toplantıda basın mensuplarının sorularını yanıtlayan Iggle Piggle, açtı ağzını yumdu gözünü. Her programın başında gelip, program sonrasında da sandala binip uzaklaşmaktan artık rahatsız olduğunu ifade eden başarılı oyuncu, "Tüm arkadaşlarım orada ikamet ederken ben sabahın kör vakti kalkıp yola koyulmak zorunda kalıyorum. Mesai bitiminde bazı günler eve dönüşümün 2 buçuk saati bulduğu oluyor. İlk zamanlar 'Haydi, neyse' dedim sesimi çıkarmadım, ama aradan bu kadar zaman geçti ve bana halen bir yer tahsis edilmiş değil" sözleriyle yapım yönetimine serzenişte bulundu.

 

Her seferinde gece bahçesine sandalla gidip gelmekten artık yıldığını ifade eden oyuncu, "Upsy Daisy'nin mis gibi yatağı var, Makka Pakka'nın mağarası, Tombliboo'ların ağacı, Fortify'ların bile evi var; Ahu'lar orada yatıp kalkıyor. Yanlış anlaşılmasın hiçbirinde gözüm yok, Allah daha da ganisini versin. Ama bu böyleyken, bütün ekipte bir tek bana senelerdir bir yer tahsis edilmemiş olmasını açıkçası yadırgıyorum. Koskoca ormanın bir köşesi de bana verilse, ben de her sabah her akşam bu çileyi çekmekten kurtulurum" şeklinde sitem etti.

 

Henüz dizinin sözleşmesi imzalanırken kendisine verilmiş olan sözleri de hatırlatan Piggle, "İmzayı atmadan önce bana bir sene içinde kadro ve lojman garantisi verenler şimdi nerede? Bakın iki seneyi geçti, halen sözleşmeli olarak çalışıyorum. Bunu yönetmenimize defalarca anlatmama rağmen her seferinde 'Çocuklar senin bu haline bayılıyor, sayende gece mışıl mışıl uyuyorlar. Reytinglerimiz yüksek, paranı da alıyorsun, sen hiç bozma' cevabını aldım" dedi.
 
"Reyting ve para da bir yere kadar, inanın aile huzurum kalmadı. Annem sürekli işi bırakmam yönünde telkinlerde bulunuyor. Zaten kazandığımı da yola veriyorum; her seferinde sandal kiralamak için harcadığım para ile şimdiye villa sahibi olurdum" diyerek konuşmasını sürdüren Piggle, "Sırf çocuklar beni izleyip uykuya dalsınlar diye gecenin karanlığında rutubetli rutubetli denize açılıyorum. Ha sağolsunlar, bir kırmızı battaniye verdiler zimmetli, ama o da neye yeter allasen?" sözleriyle toplantıyı bitirdi.
 
Seksi yıldızın ilerleyen günlerde yönetmenle bir kere daha konuşacağı, yine de bir sonuç alınamaması halinde programdan ayrılmasını söz konusu olduğu basına sızan bilgiler arasında.