Aidat Borcunu Ödememek İçin Topluca Hristiyanlığa Geçme Kararı Alan Nijer'e İslam İşbirliği Teşkilatı'ndan Kınama Türkiye'de gerçekleşen İslam Zirvesi'nin kapanış konuşmasına Tayyip Erdoğan'ın aidat borcu olan ülkeleri uyarması damgasını vurdu. Aidatları yatırmayan üye ülkeleri sert bir dille eleştiren Erdoğan'ın sözlerine ilk tepki, 12 yıllık birikmiş borcu bulunduğu için topluca hristiyanlığa geçmeye karar veren Nijer'den geldi... Kapanış konuşmasının hemen ardından mikrofonlara konuşan Nijer Devlet Başkanı Abuyani Gundar, hem İslam İşbirliği Teşkilatı'nın yüksek aidat bedelinden şikayet ederken, hem de alınan onca parayla herhangi bir şey yapılmadığına dikkat çekti. Cumhurbaşkanı Erdoğan'ın sözlerinden sonra yerin dibine geçtiklerini ifade eden deneyimli devlet başkanı, herkesin ortasında böyle açık seçik para mevzularının konuşulmasından dolayı huzursuz olduklarını da dile getirdi. ''Hangi dinde var bu ya? Borcumuz borç. Vermiycez mi dedik?'' şeklindeki sözleriyle, İslam Teşkilatını ve Erdoğan'ı eleştiren Abuyani Gundar, ülkesine döner dönmez topluca Hristiyanlık'a geçmek için gerekli çalışmaları başlatacağını da sözlerine ekledi. Nijer cephesinden gelen bu eleştiriler ise kısa sürede İslam İşbirliği Teşkilatı'nda yankı buldu. Teşkilat Genel Sekreteri İyad bin Emin Madani, Nijer'in çok fevri davrandığını belirterek, bu denli hızlı bir şekilde din değiştiren bir ülkenin imanının zaten sorgulanması gerektiğini vurguladı. Ayrıca Erdoğan'ın bahsini açtığı aidat miktarının da öyle az buz olmadığını ifade eden Emin Madani, ''Valla bunu böyle uluorta söylemek istemezdik ama madem konu açıldı, herkes bilsin. Nijer bugüne kadar bir kere aidat ödemiş, o da taa 8 sene önce. Bu mu yani müslümanlık? İlla rencide mi edelim yani?'' sözlerini sarfederken, Nijer için resmi olarak kınama yazısını da yayınlayacaklarının altını çizdi. İslam İşbirliği Teşkilatı'nın ilk ağzından yapılan bu açıklamaların yanısıra, üye kimi ülkelerinden Nijer'e yöneltilen diğer tepkilerse şöyle oldu:  Hayır yani sanki Hristiyanlık çok ucuz. Hocam yarın dayanacak Vatikan kapına haberin yok. Papaz kıyafeti masraf, buhurdanlık masraf, kilisesi, ikonası... Bence zarar edersiniz yani...  Komple Selefiliğe geçin, kişi başı 1.000 dolardan ülkeyi alalım. Bu da son teklifimiz...  Tam nasıl oluyormuş başvuru koşulları acaba? KPSS-Din Puanına göre mi alacaklar? Bize de yardımcı olabilirseniz...  Yalnız otelle kahvaltıyı almak durumundayız o zaman. Hadi Dolmabahçe'deki yemek bizden olsun, o zaten pişecekti o kadar insana...  Budizm de düşünülebilir aslında. Bu tip durumlarda üyesi az olan yere gidicen, aidat şeyleri daha hesaplı oluyo öyle yerlerde...