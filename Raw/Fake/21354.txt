Başbakanlık İnternet ve Bilişim Daire Başkanı Sonunda Patladı: ''Sayemizde VPN öğrendiniz, hala şikayet...'' Başbakanlık İnternet ve Bilişim Daire (BİBİD) Başkanı Ali İhsan Eryemez, son olarak ünlü arama motoru Google'a ait DNS adreslerinin de yasaklanmasının ardından artan eleştiriler üzerine dün akşam apar topar bir basın toplantısı düzenleyerek suçlamaları yanıtladı. Toplumun yasak olan şeylere ilgisini bildikleri için böyle bir yola girdiklerini ifade eden Eryemez, "Tüm bu yasaklamaların arkasında, internet kullanımını özendirmeye çalışmaktan başka bir maksat aranmasın." açıklaması ile kamuoyunu rahatlattı. İnternetteki sansürlemeler ile ilgili yaşanan son gelişmelerin ardından basın mensuplarının karşısına geçen Eryemez, oldukça gergin bir havada geçen toplantıda, "Ya söylemeyelim, söylemeyelim dedik ama yani buramıza kadar geldi. Bir kurumun bu kadar da üstüne gelinmez. Bizim de bir haysiyetimiz var." diyerek, bugüne dek kendilerine edilen bütün küfürleri de aynen sahiplerine iade ettiklerinin özellikle altını çizdi. Yasakçı ve iş bilmez adamlar olarak yaftalanma pahasına şimdiye kadar bazı şeyleri kamuoyundan gizlediklerini belirten Eryemez, "Bu iş yüzünden evde çoluk çocuğumuzla bile kötü olduk. Şu an evladım beni, sırf birisi Başbakan'ı kızdırdı diye koca Twitter'ı, google'ı yasaklamaya kalkan bir mankafa olarak biliyor. Zerre ağırlığım kalmadı bir baba olarak." sözleriyle dert yandı. Eryemez'in konuşmasından bazı önemli satırbaşları ise şu şekilde: "Biz bilmiyor muyuz bu yasaklanan sitelere bir şekilde girilebildiğini? Niyetimiz o olsa, istesek komple kuruturuz; bir Allah'ın kulu da giremez Twitter'a , Youtube'a bilmemneye. Ama olay o değil. Biz istiyoruz ki milletimiz de bu internet işine ilgi duysun, 'Neymiş bu internet ki benim devletim girmemi istemiyor?' diye bir merak etsin. Çünkü bu adamları kendi halinde online ortama salarsan bütün gün okey oynamaktan başka şey yapmıyor. En iyi bileni gidip gazete sitesine yorum yazıyor. Bir de mynet var zaten, huzurevi gibi. Vatandaşlarımıza internetin bunlardan ibaret olmadığını göstermemiz lazım." Yasaklamalardan alınan neticenin genel olarak olumlu olduğunun altını çizen Eryemez, "Nitekim düşündüğümüz gibi de oldu. İsteyen baksın, bu yasaklamaların öncesinde ülkedeki internet kullanım oranı neymiş, şimdi ne olmuş? Rakamlar ortada. Çünkü biz insanımızı tanıyoruz: Yap dersin yapmaz, yapma dersin gider inadına yapar. Kapıdan kovarsın, bacadan girer. Mayası öyle." sözleriyle de iyimser bir tablo çizdi. Yasaklamaların sadece internete olan ilgiyi artırmakla kalmadığını vurgulayan Eryemez, sözlerine "Şu geçen süre zarfında yediden yetmişe herkes bilgisayar kurdu oldu, ancak bunlar da görmezden geliniyor maalesef. Şu anda pek çok vatandaşımız proxy nedir, VPN nedir biliyor, icap ettiğinde şakır şakır dns ayarı yapıyor. Bugün bu kadar bilinçli bir kullanıcı profilinin batıda bile örneği yok." şeklinde devam etti. Şu ana dek erişimini yasakladıkları bütün sitelerin ziyaretçi sayısının arttığını da belirten Daire Başkanı, "İnanın 'İlla bizi de yasaklayın' diye araya adam sokmaya çalışanlar dahi var. Biz de mümkün mertebe kimseyi kırmamaya çalışıyoruz, ancak kısıtlı imkanlarla hepsine birden yetişmek zor oluyor." sözleriyle yoğun çalışma temposundan da şikayetçi olmayı ihmal etmedi. Açıklamalarının ardından basın mensuplarının sorularını yanıtlayan Eryemez, yasaklamaların bundan sonra da devam edip etmeyeceği yönündeki bir soruyu, "Eder etmesine de, eski tadını vermez artık." şeklinde cevaplarken, interneti teşvik etmeye yönelik hükümet politikalarının modem saklamak, güç kablosunu toplatmak gibi geleneksel yöntemlerin yanı sıra, tamamen Türk mühendisleri tarafından geliştirilen EMP (electro magnetic pulse) cihazı gibi daha yeni ve orjinal uygulamalar ile sürdürülebileceğini müjdeleyerek açıklamalarını sonlandırdı.