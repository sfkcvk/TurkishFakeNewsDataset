Cumhurbaşkanı Dahil Kimsenin Memnun Olmadığı FETÖ Soruşturması'nın, İçişleri Bakanlığı'ndan Alınarak Milli Piyango İdaresi'ne Devredilmesi Gündemde... 15 Temmuz'un ardından tüm kamu ve özel kuruluşlarda başlayan FETÖ operasyonları giderek içinden çıkılmaz bir hal alırken, Cumhurbaşkanı Erdoğan'ın dahi konu hakkında ''At izi, it izine karıştı'' yorumunu yapması Başbakanlığı harekete geçirdi. Buna göre kısa süre içerisinde hazırlanacak kanun hükmünde kararname ile FETÖ soruşturmasının İçişleri Bakanlığı'ndan alınarak, Milli Piyango İdaresi'ne devredilmesi bekleniyor... Başbakanlık Müsteşarı Zekeriya Onat, FETÖ operasyonlarının akibeti hakkında bugün kamuoyuna önemli açıklamalarda bulundu. Gelinen noktada Türkiye sınırları içerisindeki tek bir kişinin dahi gidişattan memnun olmadığının altını çizen deneyimli Müsteşar, ''CHP Atatürkçüler alınıyor diyor, MHP ülkücüler, AKP'li dostlarımız da sıranın kendi dava arkadaşlarına geldiğini söylüyor, HDP desen zaten şey...'' derken, konuşmasına şöyle devam etti: ''Ne yazık ki şu anda olduğu gibi ihbarla falan olacak bi iş değilmiş bu, en azından buna kanaat getirdik.  Sayın Cumhurbaşkanımızın da dediği gibi at izi, it izine karışmış durumda. Öyle bir manzara ortaya çıktı ki; neredeyse Fetullah Gülen dışında herkes durumdan şikayetçi gibi. Bu sebeplerden, daha fazla töhmet altında kalmamak ve meseleyi bi an evvel çözüme kavuşturmak adına da bu işi Milli Piyango İdaresi'ne devretmenin en doğrusu olacağına kanaat getirdik. Vatandaşlarımızın T.C. kimlik numarasına göre yapılacak çekilişle, o gün artık kim çıkarsa kurada, girsin içeri cezasını çeksin. En azından kafamız rahat olur...'' Planlanan sistem değişikliği hakkında da basın mensuplarını bilgilendiren deneyimli Müşteşar, çekilişlerin TRT ekranlarında şeffaf bir şekilde yapılacağını belirtirken, Cumhurbaşkanı Erdoğan hariç herkesin mecburen çekilişe katılacağını kaydetti.   benzeri cezaların düşünüldüğünü sözlerine ekleyen Zekeriya Onat, ''Valla hep şans işte. En azından ceza alanlar artık adaletsizlikten falan şikayet etmez, en fazla şansına küser. Napalım, o kadar da olacak artık...'' ifadelerini kullandı. Kanun Hükmünde Kararname'yi meclisten geçirmek için hükümet nezdinde yoğun bir uğraş verilirken, yeni sistemin ilk deneme çekilişi ise Milli Piyango İdaresi'nin Ankara Kızılay'daki binasında gerçekleşti. Noter Nihat Beyan'ın hazır bulunduğu çekilişte toplam 2 milyon 376 bin adet TC numarası kuraya katıldı ve yaklaşık yarım saat içerisinde 4 bin FETÖ suçlusu adayı kimlik numaralarına göre belirlendi. Çekilişi gerçekleştiren Milli Piyango İdaresi Başkanı Nafiz Orhan, şu an için sistemin tamamen geçişe hazır olduğunu vurgularken, ''Ortaya çıkan manzarada, adalet sistemimizde şu an için bu şeffaflığı ve güveni yakalayamadığımızı görüyoruz. Kurumumuzdaki netlik, umarım bir gün devletimizin diğer organlarına da sirayet eder'' sözleriyle, iyi niyet temennisinde bulundu. Nafiz Orhan, kısa konuşmasının ardından çekilişlerin detaylarını çalışmak üzere basın mensuplarından müsade isterdiği sırada Milli Piyango İdaresi'ne yapılan baskında ise Nafiz Orhan dahil, 3 şube müdürü ve 16 çalışan gözaltına alındı. Zanlılar, ifadelerinin alınması için savcılığa sevk edilirken, haber yayına hazırlandığı sırada çekiliş topları da hile şüphesiyle Adli Tıp tarafından inceleme altına alındı.