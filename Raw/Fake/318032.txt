Kanada’daki Kuzenini İlk Kez ‘Abi saldırı olmuş orada, siz iyisiniz di mi?’ Demek İçin Arayan Oğuz Erden'in Gurur Günü... Kanada’nın Quebec kentinde bir camiye yönelik olarak gerçekleştirilen terör saldırısının ardından Türkiye’de de ilkler yaşandı. Kanada'da yaşayan kuzeni Asım Tünerci'den ayda ortalama 1 kez 'Abi saldırı olmuş orada, iyi misiniz siz?' telefonu alan Oğuz Erden, uzun bekleyişin ardından gelen tam olarak aynı nedenle telefon açma fırsatını kaçırmadı. Bugüne dek Türkiye’de yaşanan her terör eyleminin ardından Kanada’daki kuzeni Asım Tünerci(36)'den telefon alan Oğuz Erden(34) ilk kez şeytanın bacağını kırdı. Dün yaşanan ve 6 kişinini hayatını kaybettiği Quebec saldırısından sonra derhal telefona sarılan Erden, “Kuzen naaptınız iyi misiniz? Oralarda mıydınız? Aman ha bak ortalık karışık dikkat edin” sözleriyle yılların acısını çıkardı. Asım Tünerci’nin ısrarla yaptığı “Abi Quebec bize 1.000 kilometre falan tamamen alakasız bir yerdeyiz biz” çıkışlarını “Olsun abicim, hiç belli olmaz o işler. Sen şimdi acemisin, keklik gibi avlarlar valla. Bak bugünden itibaren sen Amerika’nın Kanada’daki elçilik hesaplarını takibe başla direksman” şeklinde savuşturan Erden, terör konusundaki tecrübelerinin ilk kez bir işe yaramasının tadını çıkardı. Konuşmasını “Bak bu dinleyeceklerimi not al” şeklinde sürdüren Erden, kuzenine kalabalık yerlerden uzak durmasını, toplu taşıma kullanmamasını söyleyip dikkat edilmesi gereken şüpheli insan profillerini sıraladıktan sonra telefonu "Yaa bence durmayın orada artık. İstediğiniz zaman buraya gelebilirsiniz kuzen. Kapımız her zaman açık biliyosun" diyerek huzur içinde kapattı Telefonu kapatmasının ardından uzun zamandır bugünü beklediğini açık yüreklilikle ifade eden Erden, "Bugüne dek hep o aradı. Kuzen naaptınız, kuzen iyi misiniz, kuzen orada yaşanmaz artık satın evi barkı gelin buraya falan... Sağolsun bizi düşündüğü için arıyor tabii ama insan bir noktadan sonra da sinir olmaya başlıyor.” ifadelerine yer verdi. Üzerindeki ezikliği bir nebze de olsa atmış olmaktan duyduğu sevinci gizlemeyen Erden, "Ben akşam bi daha arayıp yardıma ihtiyacı olup olmadığını sorayım şunun. Belli olmaz yarın öbürgün burada bir şey patlar, gene arar beni. O zamana kadar durumu ne kadar eşitleyebilirsem kardır" sözleriye açıklamalarına son verdi.