Arabeskin Prensinden Şaşırtıcı Olgunluk: "Kimse Kimseye Aşık Olmak Zorunda Değil!" 2007 yılında çıkardığı "Allah'ından Bulasın" albümüyle milyonların gönlünde taht kuran, ümitsiz aşıkların sesi ve arabesk müziğin yeni prensi gibi sıfatlarla anılan Ferit Sahici, yaptığı son açıklamalarla hayranlarını şaşırttı. Yeni albümü "Bir bildiğin varmış sevgilim"in tanıtımı için katıldığı bir televizyon programında "Vaktiyle sırf bizi yeterince sevmedi diye elin kızına demediğimizi bırakmamışız. Olmuyorsa olmuyordur yani, zorlamanın da manası yok" şeklinde sözler sarfeden Sahici, kısa sürede geçirdiği büyük değişimi gözler önüne serdi. 
 
 
 
Dün akşam Flash TV'de yayınlanan Latif Doğan'la Küstüm Şov'a konuk olan Ferit Sahici, programa yeni albümünden "Sana da çok ayıp oldu gerçekten" adlı şarkısıyla başladı. Söz ve müziği kendisine ait olan şarkının ardından platonik aşklar ve terk eden vefasız sevgililerle ilgili yöneltilen bir soruyu yanıtlayan genç şarkıcı, kendi geçmişiyle ilgili olarak samimi özeleştirilerde bulundu. 
 
Müzik hayatı boyunca bugüne değin özellikle imkansız aşklarla ilgili pek çok çalışmaya imza attığını ve şarkılarında terk edip giden sevgilinin ardından da bir hayli atıp tuttuğunu üzülerek ifade eden Sahici "Tabii o şarkıların hepsi bir yaşanmışlığın eseri. O zamanlar toyluk da var. Artık nasıl sinire bağladıysam ne şerefsizlikleri kalmış, ne namussuzlukları. Maalesef resmen büyük terbiyesizlik yapmışım. Şimdi hiçbirisinin yüzüne bakamıyorum..." diyerek adeta günah çıkardı.
 
 
 
Latif Doğan'ın "peki o vefasızın hiç mi günahı yok?" şeklindeki sitemkar sözleri üzerine sinirlerine hakim olamayan ünlü şarkıcı, şöyle devam etti: 
 
"Ya kardeşim, ben de aşık oldum. Çok sevdim. Eminim dinleyicilerim de öyledirler ancak insan biraz da kendisine bakacak. 'Ben kimim, napıyorum?' diyecek. En azından ben kendim için konuşayım, kitleyi de biliyorum gerçi az çok; tip desen eh işte. Para durumu desen, yarın nolacağımız belli değil. Doğru dürüst bir tahsilimiz, açıp iki kitap okumuşluğumuz yok ki bilgimizle kültürümüzle etkileyelim. E kız daha bizi ne yapsın? Niye zavallıyı vefasızlıkla suçlayıp duruyoruz ki? Şimdi düşününce yani iyi bile dayanmış hatta..." 
 
Sahici'nin sözlerine stüdyodaki izleyicilerin tepki göstermesi üzerine, gerilen atmosferi yumuşatmak için sohbete yine bir şarkıyla ara verildi. Bu kez yeni albümünden "Biz de kendimize adam diyoruz" adlı şarkıyı söylemek için mikrofon başına geçen sevilen sanatçı, artan tepkiler üzerine sunucu Latif Doğan'ın araya girmesiyle şarkısını yarıda kesmek zorunda kaldı. Programa verilen kısa reklam arasının ardındansa Sahici, açıklamalarına hız kesmeden devam etti:  
 
 
 
"Az önce bitirmeme izin vermediğiniz şarkının sözlerinde de belirttiğim gibi; 'Gidiyorsa elbet bir sebebi vardır/Muhtemelen adam gibi birini bulmuştur/Nazli yarin kafası çalışıyormuş/Helal olsun iyi kurtardı kendini'. Yani tabii insan üzülüyor, kahroluyor falan ama birazcık da şapkamızı önümüze koyup düşünelim arkadaşlar. Ne bekliyorduk yani? Gidenin arkasından da öyle sanki pek matah bir şeymişiz de, değerimiz bilinmemiş gibi ağlamayalım artık. Mal ortada, eşekliğin lüzumu yok..."
 
 

Sahici açıklamalarına devam ederken, sinirleri iyice bozulan bir grup izleyici "yüreğimiz yeter ulan!" şeklinde bağırarak genç şarkıcının üzerine yürümek istedi. Sunucu Latif Doğan ve güvenlik birimlerinin araya girmesiyle öfkeli kalabalığın elinden zorlukla alınan Ferit Sahici, stüdyonun arka kapısından kaçarak canını zor kurtarırken, yan stüdyodan apar topar getirilen romen havası ekibinin oynak ritimleriyle gergin hava yerini alışıldık göbek atma görüntülerine bıraktı. Öte yandan bugün öğle saatlerinde bir basın açıklaması yapan Ferit Sahici'nin plak şirketi, şarkıcının hayranlarından özür dileyerek, sözleşmesinin süresiz feshedildiğini açıkladı.