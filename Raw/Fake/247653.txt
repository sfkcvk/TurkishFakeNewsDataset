6 Ayda 80 Kilo Almayı Başaran Ahmet Hepler (28) Mucize Formülünü Açıkladı Yaz aylarının yaklaşmasıyla beraber tüm Türkiye’den ardı ardına rejime başlama haberleri gelirken, İstanbul Ataşehir’de yaşayan genç yazılımcı Ahmet Hepler 6 ayda aldığı 80 kiloyla farklı bir rekora imza attı. Performansını “Valla düzenli hayat çok önemli. Baya bildiğin düzenli bir biçimde ayı gibi yedim” sözleriyle özetleyen Hepler, elindeki tüm ekmeğe tavuk döneri bitirmesinin ardından uyguladığı diyet hakkında önemli bilgiler verdi. ‘Mucize Formül’ olarak adlandırdığı yaşam biçimini herkesle paylaşmaya hazır olduğunu belirten genç, “Kortizon değil, alın teri... Benim terim olmasa da o kebapları, o pideleri yapan ustaların alın teri... Yalnız şimdi pide deyince, olsa şimdi bi kavurma-kaşar patlatmaz mıydık?” sözleriyle çeşitli takviyeler aldığına ilişkin iddiaları da yalanladı. 6 ay kadar önce ayna karşısındaki halini görüp “Aman kim uğraşacak şimdi kilo vermekle ya, bi pizza söyliyim en iyisi ben” cümleleriyle başladığı yolculuğunda mutlu sona ulaşan Ahmet Hepler, bugün basın mensuplarının karşısına geçti. Gazetecilere öncelikle yanında getirdiği eski pantolonlarını gösteren Hepler, nereden nereye geldiğini “Haha, buyrun pantolon bu, şu anki gıdımla afedersiniz ama bana fular bile olamaz” sözleriyle özetledi. Aklına obez olmayı koyan her bireyin eğer kendini gerçekten bu işe verirse başarabileceğinin altını çizen şişman genç, işin püf noktasının ‘su içsem yarıyor’ kolaycılığına kanmadan disiplinli bir biçimde yemek olduğunu vurguladı. Kilo alma hayalinin nice defalar çevresi tarafından sekteye uğratılmaya çalışıldığını belirten Hepler, “Yılmayın arkadaşlar. Size spor yap diyen olacak, kekik yağı içirmeye, acı biber yedirmeye çalışan olacak. İnsan kendini bir bırakırsa küt diye kilo verdirtecek bir dünya var dışarıda. Mutlaka bireysel motivasyonu korumak lazım” diyerek, obeziteye hevesli herkese önemli uyarılarda bulundu. Gerekli hallerde tıbbi destek de alınabileceğini kaydeden çiçeği burnunda obez, “Ben mesela bu uğurda bıçak altına yatıp midemi krikoyla genişlettim. Kelepçe operasyonunun biraz farklısı. Zor bir ameliyattı ama değdi” sözlerinin ardından doktorlarına teşekkür etti. Hepler, başarısını kendi keşfi olan “Mucize Formül”le beraber dış etkenlerin de hep yanında olması sayesinde elde ettiğini kaydetmesinin ardından tavsiyelerini şöyle özetledi: “Bakın, depresyon mesela, en iyi dostumuz. Sevgiliden ayrılmak kafadan 5 kilo. Spor çok önemli, misal bir Beşiktaş maçı izlerken 6 bira 4 poşet tuzlu fıstığa kadar çıkabiliyor insan. 90+3’te gol yiyince en aşağı 2 bira daha katkısı var. Ben meditasyonun da faydasını gördüm, her gün Buda gibi bir vücuda sahip olabilmek için konsantrasyonumu arttırdım” Kendisi gibi bu yola baş koyan tüm hevesli insanların yanında olacağını, hatta en kısa zamanda “Don’t Worry Be Heavy Obeziteye Yolculuk Merkezi”nin açılması için çalışmalara başladığını kaydeden Ahmet Hepler, basın toplantısının sonunda her gün düzenli olarak uyguladığı reçetesini de gazetecilerle paylaştı. İşte, 6 ayda 80 kilo aldırmayı sağlayan mucize formül; 
Kalkar kalmaz 13-14 adet kuru incir, kayısı ya da bir su bardağı pekmez 
1 somun ekmek 
Su (isteğe bağlı) 
İncirle kayısının etkisini bastırmak için akşamdan kalan pizzadan 3 dilim 
2,5 litre kola (light kola olmayacak) 
1 somun ekmek 
Yarım kilo margarin, bulunamazsa tereyağı 
2 porsiyon kıymalı Karaköy böreği 
3-4 adet açma ya da simit 
1 kibrit kolisi büyüklüğünde beyaz peynir 
2 somun ekmek 
9 adet orta büyüklükte armut ya da iki kangal sucuk 
1 somun ekmek 
1 tencere et yemeği 
4 somun ekmek (bandırarak) 
1 kase brokoli çorbası (kedilere vermek için) 
2.5 litre gazlı içecek 
1 kilo toz şeker ya da yarıma tam tavuk döner 
Balık, yarım orkinos ya da 3-4 adet kalkan 
Balık bulunamıyorsa yarım kuzu (sakatatları alınmamış) 
1 kadeh mayonez 
Yeşilliği, domatesi v.b. alınmış tavuk taneleri bırakılmış Sezar salata, 4 porsiyon 
2 somun ekmek 
Derin yağda kızarmış herhangi bir hamur işi 
İçecek olarak yarım kavanoz bal ya da çilek reçeli 
En az yarım kilo karışık çerez 
2 litre kola veya 8 kutu bira 
Buzdolabındaki tencereden bir tam ekmek arasının aldığı kadar makarna, pilav ya da yaprak sarması 
Tüm ekmeğe kokoreç ya da yarım tencere kelle-paça