Türkiye'nin Musul Stratejisi Netleşiyor: Hoca Şans Verirse Son 10 Dakika Oyuna Girip Mücadelenin Seyrini Değiştirmek... Musul'un IŞİD'den geri alınması için düzenlenen operasyon dün gece itibariyle başlarken, tüm ısrarlarına rağmen operasyona dahil edilmeyen Türkiye'nin bir sonraki adımı da yavaş yavaş netleşiyor. Konuyla ilgili olarak Dışişleri'nden yapılan açıklamada "Bakalım, hoca da forma şansı verirse mücadelenin sonlarına doğru girip operasyonun kaderini değiştirmeyi hedefliyoruz. İlla bize işleri düşecek" denilirken, bu süreçte Türkiye'nin her an operasyona girecekmiş gibi ısınmaya devam edeceğinin de altı çizildi. Koalisyon güçlerinin havadan desteği ve Irak Ordusu ve Peşmerge başta olmak üzere bazı Irak'lı yerel grupların karadan ilerleyişiyle dün gece başlayan Musul Operasyonu'na, Türkiye'nin de dahil olma yönündeki çabaları henüz sonuç vermezken, daha evvel sözü edilen B, C ve D planlarının ayrıntıları da netleşmeye başladı. Dışişleri Bakanlığı sözcüsü Muzaffer Ergel, bugün düzenlendiği basın toplantısında operasyonun Türk askeri olmadan yapılmasına tepki gösterirken, bundan sonraki aşamada uygulanacak stratejilerle ilgili de bilgilendirmelerde bulundu.  "Tabii yine de hocanın takdiridir, saygı duymak lazım. Zaten muhtemelen bizi 2. yarı için düşünüyor. Rakibin yorulmasını bekliyor" diyen Ergel, Türk ordusunun da "Genç Semih" adı verilen bu operasyon için hazırlıklarını hiç ara vermeden sürdürdüğünü ifade etti. Ergel, kamuoyunda birdenbire sanki Türkiye operasyona hiç alınmayacakmış gibi bir hava oluştuğunu ancak bu durumun kimseyi yanıltmaması gerektiğini belirterek şöyle devam etti: "Operasyon daha uzun, oynanmamış dakikalar var. Bizim en büyük özelliğimiz biliyorsunuz sonradan oyuna girmek. Hazırlığımızı da ona göre yaptık. Şu an takımdan ayrı düz koşu yapıyormuşuz gibi düşünebilirsiniz. Hocamız da görev verdiğinde girer elimizden gelenin en iyisini yaparız. Musul, tanıdığımız, bildiğimiz bir bölge. Şans bulacağımızı düşünüyoruz. Gittikçe artan bir formumuz var... Tabii işte sakatlıktan yeni çıktık, cezalılarımız var biliyorsunuz bir yandan onun da etkisi oldu. Yoksa kesin kadroya girmiştik..." Bir soru üzerine, forma şansı verilmemesi halinde c planının da hazır olduğunu belirten Dışişleri Sözcüsü Ergel, Şırnak'ın adının Musul olarak değiştirilerek derhal yerli ve milli Musul planının hayata geçirileceğini açıkladı. Ergel, "İşte D planı olarak da Diyarbakır'ın adı değiştirilebilir, H... Hakkari mesela... Bizde il çok, plan da çok..." sözleriyle Türkiye'nin şu ya da bu şekilde bir Musul operasyonu gerçekleştireceğinden kimsenin kuşku duymaması gerektiğini kaydetti.