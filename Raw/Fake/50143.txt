Son 10 Yılda Münir Özkul'un Vefatıyla İlgili 20'den Fazla VTR Hazırlayan Televizyoncunun Sabırlı Bekleyişi Sürüyor 15 yıldır televizyon kanallarına haber VTR'leri hazırlayan deneyimli montaj görevlisi İrfan Söylemez, Münir Özkul'un vefatıyla ilgili olarak hazırladığı en son VTR'nin de boşa gitmesinin üzüntüsünü yaşıyor. Neredeyse mesleğe adım attığı günden beri her yıl birkaç kez usta oyuncunun vefatıyla ilgili haberler çıktığını belirten Söylemez, "Ben de her haberde Hababam Sınıfı, Neşeli Günler görüntülerinden falan bir şeyler yapıyorum. İlk başlarda çok üzülerek, içim kan ağlayarak hazırlıyordum bu VTR'leri ama insan zamanla alışıyor. Hatta son bir iki senedir emeklerim boşa gittiği için üzülmüyor da değilim." sözleriyle anlatıyor yaşadığı mesleki deformasyonu. 
 
 
 
İrfan Söylemez. Bir medya emekçisi. Son 2 yıldır Show TV'de haber programlarına VTR'ler hazırlayarak hayatını kazanıyor. Onun öncesinde de ATV, STAR, Kanal D gibi büyük ulusal kanallarda aynı görevi başarıyla yerine getirmiş. Değişen birçok şeyin yanında, 15 yıllık meslek hayatında değişmeyen iki şey olduğunu söylüyor emektar televizyoncu: Gittiği her kanala onunla birlikte gelen uğurlu kahve fincanı ve Münir Özkul VTR'leri...
 
1998 yılında Münir Özkul'un durumunun ağırlaştığı ve son nefesini vermek üzere olduğu yolunda ilk haber geldiğinde herkes kadar o da üzülmüş. Sonrasında yaşananları ise şu sözlerle anlatıyor: "Ancak profesyonelliğin gereği olarak işimi de yapmak zorundaydım. Hababam Sınıfı'nda Mahmut Hoca'nın kalp krizi geçirip hastaneye kaldırıldığı o meşhur sahne başta olmak üzere pek çok filminden görüntüler alarak şahane bir VTR hazırladım. O dönem hayatta olan birçok oyuncu arkadaşıyla yapılmış röportajları falan da ekledik. Arka fona da yine Hababam Sınıfı müziğini koyduk. Ama yavaş çalınmış halini. Biliyorsunuz işte 'Naa naaaa naaa-nana-na naaaa...' Yavaş hali gerçekten çok hüzünlüdür o müziğin." 
 
 
 
14 saatte hazırlamış o ilk VTR'yi İrfan Söylemez. "Bir yandan ağladım, bir yandan görüntüleri art arda ekledim. Hem o büyük oyuncuya yakışan, hem de izleyeni de gözyaşlarına boğacak 4.5 dakikalık o VTR gerçekten çok içime sinmişti, hastaneden acı haber gelir gelmez sürecektik güya yayına, duyarlı yanımızı gösterirken bir yandan Rating'e de doyacaktık. Ancak olmadı. Onun yerine Münir Özkul'un taburcu haberi geldi." diyor ve tüm samimiyetiyle ekliyor: "Emeklerim boşa gittiyse de hiç umurumda olmadı inanın bana. Gençlik işte..." 
 
İlk ölüm haberini 6 ay kadar sonra ikincisi takip etmiş. Münir Usta'yı kaybetmemiş olmanın sevinciyle ilk hazırladığı VTR'yi çöpe attığından oturup en baştan yenisini hazırlamak zorunda kalmış Söylemez. Ve evet, sonra onu da çöpe atmış... 
 
 
 
"Takip eden 2 sene içinde 4 kez daha Münir Özkul VTR'si hazırladıktan sonra ancak aklım başıma geldi. Bir yerden sonra da iş biraz otomatiğe bağlandı zaten. Sadece işte röportajlarda Münir Özkul'la ilgili anılarını paylaşan, onun kaybından duydukları üzüntüyü ifade eden arkadaşlarından bazıları geçen zaman içinde ölüme yenik düşüyorlardı. Tek yapmak gereken onları çıkarıp yerine hala hayatta olan başka arkadaşlarının röportajlarını eklemekti. Hatta ilginç bir şey söyleyeyim, o ilk hazırladığım VTR'de röportaj verenlerden hayatta olan hiç kimse yok şu anda. Maşallah hepsini gömdü Münir hoca..."
 
 
 
Şu an standart bir Münir Özkul VTR'sini hazırlama süresinin 1 saate kadar indiğini gururla ifade eden usta televizyoncu, "Yani tabii seneler geçtikçe elim de alıştı, çok pratiklik kazandım bu konuda; ama bakarsanız yine de bir emek var sonuçta verilen. İnsan ne olursa olsun üzülüyor." diyerek, son vefat haberinin de asılsız çıkmasından dolayı yaşadığı hayal kırıklığını anlatıyor bizlere. 
 
Bundan sonra otopsi raporunu görmeden o montaj masasının başına kesinlikle oturmayacağını net bir şekilde ifade eden Söylemez'in, son olarak usta oyuncuya da bir mesajı var: "Yani tamam, bu haberleri çıkaranlar art niyetli olabilir, tez canlı olabilir. Ancak Münir Usta'nın da artık, 'Hatanın birazı da bende olabilir mi acaba' diye kendine bir sorması lazım bence. Anlatabildim mi bilemiyorum..."