Ankara Büyükşehir Belediyesi, Bülent Arınç'ın Evinin de Bulunduğu Çukurambar'ı Komple Yıkarak Köprülü Kavşağa Çevirmeye Hazırlanıyor Hükümet Sözcüsü Bülent Arınç ve Ankara Büyükşehir Belediyesi Başkanı Melih Gökçek arasındaki sözlü münakaşada her iki taraf da geri adım atmaya yanaşmazken, mücadalenin dozu da gittikçe sertleşiyor. Arınç'ın şu an ikamet ettiği Çukurambar semtini komple köprülü kavşak yapmak için bu sabah apar topar ihale açan Gökçek, "Aslında direkt evin olduğu yere bir üst geçit dikerek de konuyu kapatabilirdim ama sonra düşündüm, hazır başlamışken neden bütün semti dümdüz etmeyeyeyim? Gücümüzü herkes görsün!" şeklindeki açıklamasıyla önümüzdeki günler için de gözdağı vermekten geri kalmadı. Bu sabah yapılan ve toplam 12 şirketin başvurduğu ihaleyle birlikte Çukurambar'ın komple köprülü kavşağa dönüştürülmesi için de ilk adım atılmış oldu. İhale toplantısının ardından kameraların karşısına devasa peluş Ankara Kedileri ve 3 adet Transformers robotundan oluşan kurmaylarıyla birlikte çıkarak adeta güç gösterisi yapan Başkan Gökçek,"Ekip arkadaşlarımla birlikte gelen teklifleri inceledik. Zaten genelde hep aynı firma kazandığı için bir karar vermemiz zor olmayacak. İhaleyi bugün sonuçlandırırsak yarın sabah Ulaştırma Bakanlığı'na yollayacağız. Onay çıkar çıkmaz da bölgeye ilk kazmayı bizzat ben vuracağım hayırlısıyla. Hatta o ev yıkılana kadar bir süre dozer operatürlüğünü de kendim yapmayı planlıyorum. Yeni Çukurambar Köprülü Kavşağı şimdiden tüm Ankaralılar'a hayırlı olsun..." ifadelerini kullandı. Açıklamaları sırasında adeta yerinde duramayan ve heyecanı gözlerinden okunan Gökçek, Bakanlık içinde yuvalanmış ancak henüz tespit edemediği paralel odaklar nedeniyle onay sürecinin uzaması halinde ise b planının hazır olduğunu kaydetti. Buna göre:  Bülent Arınç'ın oturduğu mahallede temizlik alarmı verilecek en çok gürültü çıkaran 8 çöp kamyonu 24 saat esasıyla evin çevresinde devreye atacak. Bölgedeki trafik ve gürültü için diğer semt sakinlerinden özür dilenecek...  Evine damacana su getiren bayi tespit edilerek mühürlenecek, simit satan simitçinin tezgahına zabıtalar el koyacak, ekmek veren fırına gece yarısı şok baskın düzenlenecek...  Bülent Bey'in evinin zabıtalar tarafından denetlenerek mühürlenmesi için de gerekli çalışmalar başlatılacak. Yasal mevzuat buna uygun değilse bile yine de mühürlenme işlemi yapılacak. Mahkeme süreci boyunca evin kapalı kalması sağlanacak.  Tasarruf amacıyla Arınç ve ailesinin oturduğu binaya sadece sabah 09:00 - 09:15 arasında su, 9.15 - 9.30 arasında da elektrik verilecek. Yakalayabilirlerse 15 dakika gayet yeterli bir süre.  Bülent Arınç'ın bulunduğu mahallede gerekli sinyalizasyon çalışmaları yapılacak ve bölgeye sadece Beyaz TV yayınlarının ulaşması sağlanacak.   Çukurambar ve bağlı güzergahlardaki tüm Billboard'larda dev Melih Gökçek fotoğrafları yer alacak. Nereye kafasını çevirse o sıcak gülümsemeyle karşı karşıya gelecek. 24 saatten kısa bir süre içerisinde hazırlanan yol haritasının hayata geçirilmesi için çalışmaların aralıksız bir şekilde sürdüğünü belirten Başkan Melih Gökçek, Arınç'ın damadıyla ilgili bir soru üzerine o konunun da gündemlerinde olduğunu belirtti. "Evet, damat da unutulmuş değil arkadaşlar. Onun da yerini yurdunu tespit ettik ve şansa bakın ki tam da oradan yeni doğalgaz hattı geçecek... Kısmet hep. Böyle olunca da mecbur yıkıyosun evi biliyo musun?" sözleriyle açıklamalarını sonlandırdı. Gündeme damgasını vuran tartışmanın Bülent Arınç cephesinde de gün boyu hareketli saatler yaşandı. 50 senelik siyasi deneyimiyle bu tarz oyunlara pabuç bırakmayacağını vurgulayan Hükümet Sözcüsü Arınç, bundan böyle hayatın her alanında Gökçek'e gerekli cevabı vereceğini kaydetti. Açıklamaları sırasında sık sık kaldırımları tekmeleyen Arınç, 2 çöp kutusunu tekmeyle devirmesinin ardından Büyükşehir Belediyesi'nin parka koyduğu bir banka da anahtarıyla 'Umudumuz Arınç' yazısını kazıdı. Son olarak gelen belediye otobüsüne kart basmadan arka kapıdan kaçak binen deneyimli siyasetçi, otobüstekilere "Ya İncek var ya, hep Melih'inmiş. Yayın bunu, kesin bilgi" şeklinde bağırarak uzaklaştı.