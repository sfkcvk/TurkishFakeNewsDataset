Hükumetten Memur Adaylarına Müjde! KPSS Yerine ''e-tarikat'' sistemi geliyor..  Hükumet, KPSS Sınav Sistemine gelen yoğun eleştiriler üzerine köklü bir değişikliğe gitme kararı aldı. Bu değişiklikle birlikte adayların usulen girdikleri Kamu Personeli Seçme Sınavı (KPSS) tamamen kaldırılırken, yerine getirilen "e-tarikat" sistemi ile internet üzerinden kolaylıkla devlet memuru olabilmenin de önü açılmış oldu. Bundan böyle adaylar, mensubu oldukları tarikatin hakim olduğu bakanlıklarda memur olabilmek için soruların sızdırılmasını beklemek durumunda kalmayacak. Konu hakkında bu sabah bir basın toplantısı düzenleyen AK Parti Sözcüsü Ömer Çelik, yeni sistem hakkında bilgilendirmelerde bulundu. Konuşmasına yeni sistem ile hem tarikatlere bağlı üye sayısının artırılmasının hem de boş kalan İmam Hatip Liselerinin yeniden eski popüler günlerine dönmesinin hedeflendiğinin altını çizerek başlayan Çelik, mevcut durumda bir şekilde devlet memuru olmuş ve halen bir tarikate üye olmadığı tespit edilmiş devlet memurlarını ise en geç 1 Ekim 2018'e kadar bir tarikate üye olmaları konusunda uyardı.  1 Ekim 2018 tarihinden sonra tarikat mensubu olmadığı anlaşılan devlet memurlarının iş akdi feshine kadar uzanan yaptırımlarla karşılaşabileceklerini belirten Çelik, "Zaten bu arkadaşların müdür, müdür yardımcısı falan olabilme gibi bir şansları yoktu. Ama şimdi uzman olmaları bile rahatsızlık vermeye başladı. Ülkede bu kadar tarikat üyesi işsizken üstelik. İnanın aklım almıyor" diyerek hükumetin konu hakkındaki tavrının net olduğunu gösterdi. Yeni sistemin işleyişi hakkında da bilgilendirmelerde bulunan Çelik, şöyle devam etti: "Yeni sistem gayet basit arkadaşlar. Yapmanız gereken e-tarikat.gov.tr adresinde yer alan bilgileri doldurmak. O bilgiler zaten bizde var. Siz yine de doldurun tabi, teyit etmiş oluruz. Temel bilgiler bölümünde Adınız, Soyadınız, Hangi tarikat üyesisiniz, Kaç yıldır bu tarikattesiniz, Şeyhiniz kim, Şıhınız kim, Yapacağınız işi kim? gibi basit soruları yanıtlıyorsunuz. Sonra bir de anket bölümü olacak. Ankette 'Hükumetin icraatlarından memnun musunuz, Cumhurbaşkanınızı seviyor musunuz, Allah sizin ömrünüzden alıp Cumhurbaşkanınıza versin mi' türünden basit sorular var. Bunlar belirleyici değil ama adettendir diye soruyoruz işte. "