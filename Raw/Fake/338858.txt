Aylardır Her Gördüğüne ''Telefonum Tamirde de O Yüzden Bunu Kullanıyorum'' Diyen İlhan O.(34)'nun Akıllı Telefonunun Olmadığı Ortaya Çıktı. Skandal Büyüyor... Yaklaşık altı ay önce bir şirkette işe başlayan İlhan O.(34)'nun iş esnasında telefonuyla oynamaması, koridorda yürürken telefona bakmaması, yemekhanede masaya telefonunu koymaması amirlerinin dikkatini çekti. Masasında selfie yaparken hiç görülmemesi ise bardağı taşıran son damla oldu. 
 
Önce bölüm şefi sonra da ilgili müdür yardımcısı tarafından cep telefonuna ilgi göstermesi konusunda uyarılan çalışan olayın vahametini anlayınca esaslı bir yalan uydurmaya karar verdi. 
 
 
 
O günden sonra her gördüğüne yerli yersiz "Ya benim telefon da tamirde o yüzden bunu kullanıyorum." diyerek elindeki Ericsson T65'i göstermeye başladı. 
 
İlk başlarda bu yalanla idare etse de sonraları şirkette homurdanmalar başladı. "Ya senin şu telefonun ne zaman gelecek?" sorularını "Haftaya inşallah" diyerek geçiştiren İlhan O.(34)'nun yalanı "Senin telefonun markası neydi?" sorusuna verdiği "Apple 15" cevabıyla ortaya çıktı. "Ya ben Pes 15'le karıştırdım onu ayfondu ayfon.." dese de kimseyi ikna edemedi. 
 
 
 
"Tamam yok ama sorun bakalım niye yok?" diye açıklama yapmaya çalışan İlhan O.'ya kimse bir şey sormayıp oradan ayrılınca derdini de anlatamadı. Arkalarından "Bu bana babamın hediyesiydi. Bozulmuyor ki meret. Bir bozulsa zaten alacaktım. Şarjı da iki hafta gidiyor." demeyi de ihmal etmedi. 
 
Olay sonrası bir haftalık izne ayrılan genç, şirket müdürünü arayarak arkadaşlarının yüzüne bakacak halinin bulunmadığını söyledi. En kısa zamanda akıllı telefon alacağını bunun için Şok, A101, Bim gibi ülkemizin önde gelen firmalarının broşürlerini incelediğini, izne de sabah erkenden markete gidip sıraya girmek için çıktığını belirtti. 
 
 
 
Şirkette ise tam anlamıyla bir kaos ortamı hakim. Çalışanlar adına açıklama yapan finans sorumlusu Safiye Adaklı(35), " Zaten öğle arası herkes telefonuyla oynarken onun kitap okumasından belliydi ne olduğu. Aylarca bizi yalanlarıyla kandırdı. Koynumuzda yılan beslemişiz. Onu bu şirkette istemiyoruz." demesine rağmen şirket müdürü M. Haluk Kartal(54) çalışanına bir şans daha verdiğini, onun da en kısa zamanda 'herkes gibi' olacağına inandığını açıkladı. 
 
Şirketin, bu zorlu süreçte çok yıpranan çalışanlarına birer tablet hediye edeceğini açıklamasının ardından şirkette bayram havası oluştu.