Turizm Bakanlığı'ndan Avrupa Vatandaşlarına Çağrı: ‘‘Nasılsa ora da güvenli değil, bari gelin bizim cennet koylarımızda saldırıya uğrayın...’’ Avrupa’da gün geçtikçe artan terör saldırıları Turizm Bakanlığı’nı harekete geçirdi. Tüm Avrupa ülkesi vatandaşlarına çağrıda bulunan Bakanlık, “Aramızda çok bir fark kalmadığına göre artık Türkiye'ye gelmenizde bir sakınca da yok. En azından burada mis gibi kumsalda denize karşı ölürsünüz...” kampanyası başlattı. Durgun geçen turizm sezonunu canlandırmak için çözüm arayışlarını sürdüren Turizm Bakanlığı, bu kez de Avrupa'daki terör dalgasını fırsata çevirmek üzere atağa geçti. Bugün basın mensuplarının karşısına geçen Kültür ve Turizm Bakanlığı Müsteşarı Okan Yunar, son olarak Almanya'yı vuran terör olayına dikkat çekerek bunun 1 hafta içindeki 3. saldırı olduğunu ifade etti. Terör olaylarının üzücü olmakla birlikte Türkiye açısından bir avantaj olarak değerlendirilebileceğini de sözlerine ekleyen Yunar, “Yani madem ki Avrupa’nın göbeğinde de bu durum yaşanabiliyor, yaşanıyor o zaman ben buradan Avrupalı kardeşlerimize seslenmek istiyorum." diyere şöyle devam etti:  "Gelin bari burada, bizim 5 yıldızlı otellerimizde, cennet kumsallarımızda, masmavi denizimizde, binlerce yıllık tarihi eserlerimizin arasında terör tehditini yaşayın. Ölmeden evvel boğazınızdan Türk mutfağının enfes lezzetleri geçsin. Şöyle düşünün: Son anlarınızda Berlin’de bir AVM’de mi olmayı istersiniz yoksa atıyorum Alanya’da bir şezlongda mı? Cevap çok açık sanırım...” Türkiye’nin saldırı potansiyeli de hesaba katıldığında tam bir fırsatlar ülkesi olduğunu hatırlatan Yunar, konuşmasını şöyle sürdürdü: “Biz hep ne dedik? Bu ülkenin her karışı cennetten bir köşe. Şimdi işte oradaki cennet vurgusunu biraz daha arttırıyoruz. Bu dünyaya bir şekilde veda edeceksiniz, bir kere onu kabullenelim. Önemli olan nasıl yaşadığınız değil mi? Ne diyordu o güzide hocamız: Carpe Diem… Günü yaşayın. Bütün bir sene çalıştıktan sonra öyle mal gibi Brüksel’de, kasvetli Londra’da, efendime söyliyim sanayi dumanından göz gözü görmeyen Franfurt’ta vefat etmeyi hak etmiyorsunuz inanın...” Açıklamasında Fransa vatandaşlarına da özel olarak seslenen Yunar, “Valla Fransız misafirlerimiz en şanslısı. Hem terör tehdidini hem OHAL'i burada da yaşayacaklar. Onlar hiç yabancılık çekmeyecek. Paris’in göbeğinde gibi ama ayaklarınız Akdeniz’de… Öyle düşünün” şeklinde konuşmasına devam ederken, basın toplantısının yapıldığı salona giren 3 emniyet görevlisi tarafından FETÖ soruşturması kapsamında gözaltına alınarak toplantıya son verdi.