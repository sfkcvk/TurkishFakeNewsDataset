Marmaray Açılışındaki Sempatik Hareketleriyle Bir Anda Türkiye'nin Sevgilisi Olan Somali Cumhurbaşkanı'na Teklif Yağıyor Dün gerçekleştirilen Marmaray açılış töreni’ndeki sempatik hal ve hareketleriyle bir anda tüm Türkiye’nin ilgi odağı haline gelen Somali Cumhurbaşkanı Hasan Şeyh Mahmud'a televizyon ve siyaset camiasından teklifler yağıyor. Tören boyunca zaman zaman Başbakan Erdoğan ve Cumhurbaşkanı Gül’ün arasında hayli güç durumda kalmasına rağmen, anlamadığı bir dilde yapılan 50’ye yakın konuşmayı sürekli gülümseyerek dinleyen Şeyh Mahmud’la dizi oyunculuğu için Birol Güven’in, jüri üyeliği için de Acun Ilıcalı’nın temas kurdukları belirtilirken, vatandaşlar tarafından Cosby Ailesi'nin sevimli fertlerine benzetilen Mahmud’a “Gel sen bizim cumhurbaşkanımız ol” diyen Başbakan Erdoğan'ınsa bu teklifinde ne kadar ciddi olduğu kulislerde tartışma konusu haline geldi. Marmaray’ın ilk denemesinde korku ve endişe içinde bulunan tüm yolcuları sıcak gülümsemesi ve sempatik davranışlarıyla sakinleştirmeyi başaran Şeyh Mahmud’a ilk teklif ünlü dizi yapımcısı Birol Güven’den geldi. "Somali gibi sabah erken kalkanın darbe yaptığı bir coğrafyada devlet başkanlığı görevini başarıyla yürütebilen bir insandan bahsediyoruz burada. Allahınızı severseniz şu sevimliliğe bir bakın... Kim ben buna karşı savaşırım, dağa çıkarım diyebilir?" sözleriyle Mahmud’un tam aranan ekran yüzü olduğunu belirten Güven, Cumhurbaşkanı’nın evet demesi halinde Uğurlugiller’in günümüz uyarlamasında yeni Arap Bacı rolünün kendisi için hazır olduğunu kaydetti. Sempatik cumhurbaşkanına bir başka teklifinse Acun Ilıcalı tarafından yapıldığı öğrenildi. Konu hakkında henüz bir açıklama yapmayan Ilıcalı’nın, Şeyh Mahmud’u yarışmalarında sunucu ya da jüri üyesi olarak değerlendirilebileceği söylenirken, Acun Medya çalışanlarıysa çıkan haberlere temkinli yaklaşıyor. Şeyh Mahmud'un biraz abartıldığını belirten Alp Kırşan, "Yani daha dün bir bugün iki. Tamam sevimli falan da ekran önü tecrübesi başka bir şey. Hem benim bildiğimi Somalili insan mert olur dürüst olur, gözü başkasının ekmeğinde olmaz" ifadeleriyle söylentiler nedeniyle duyduğu rahatsızlığı dile getirdi. Yaklaşan yerel seçimler öncesi bir çok partinin de belediye başkan adaylığı için Şeyh Mahmud'a nabız yoklama ziyaretleri planladığı belirtilirken, sempatik Somalili'ye gösterilen ilgi siyaset dünyasından bazı isimleri de şimdiden rahatsız etmiş gibi görünüyor. Özellikle Başbakan Erdoğan’ın sık sık Şeyh Mahmud’u çok sevimli bulduğunu ifade etmesi nedeniyle sinirleri gerilen Egemen Bağış'ın dün akşamdan beri kendisini odasına kapadığı ve hiç kimseyle konuşmadığı öğrenilirken, yakın çevresine “Ya bence öyle ahım şahım bi şirinlik durumu da yok yani. Türkiye’de ne sevimli adamlar var ona gelene kadar. Neyse, kimler gelir gider de kalıcı olan biz oluruz yine” sözleriyle dert yandığı da kulisler konuşulan iddialar arasında.  Gelen tekliflerin ardından ülkesine dönüp dönmeme konusunda tereddüt yaşayan Şeyh Mahmud ise, bugün düzenlediği basın toplantısında öncelikle gösterilen ilgiye teşekkür ederek Türkiye’ye kendisinin de kanının kaynadığını kaydetti.  Başbakan Erdoğan’ın törende söylediği “Gel sen bizim cumhurbaşkanımız ol” sözünü bir an için ciddiye alıp çok heyecanlandığını da belirten Şeyh Mahmud, yine de her ihtimale karşı tedibir elden bırakmayarak bu teklifi de gülümseyerek karşıladığını dile getirdi.  “Birol Güven’le görüşüyoruz evet. Yani zaten bölüm başına bizim gayri safi milli hasılaya denk düşen bir tutar teklif ediyor, neyi görüşmüyorsun değil mi? Bakalım... Bir tane de dönem dizisi teklifi geldi. Anadolu'da zenciliğin en yaygın olduğu dönem olan kıtaların ayrılmasından önceki Paleozoik çağda geçiyor. Kabul edersem ilk başrolüm olacak. Tabii ki heyecanlıyım ama bir yanım da 'oğlum Mahmut, sen bu işi yaparsın!' diyor. Ayrıca dün tanıştığımız Sayın Melih Gökçek de, ODTÜ Otobanı açılışında dev kedilerle seğmen oynamamı rica etti. Şöyle düşününce o da fena iş değil yani. Tiko para neticede” diyen Mahmud, bir dönem aynı adada kayıkla dondurma satmış olması nedeniyle Acun’dan gelecek olası bir Survivor teklifine de sıcak bakacağını vurguladı.