McKinsey, Yabancı Yatırımcılar İçin İlk Türkiye Raporunu Yayınladı: ''Daha bizimle çalışıp çalışmadıkları bile belli değil. Gerisini varın siz...'' Bir süredir kamuoyunda tartışmalara neden olan Uluslararası Yönetim Danışmanlığı Firması McKinsey, ilk Türkiye raporunu yayınladı. Raporda, Türkiye ekonomisi için ''Kayınpeder ile damat tarafından yönetiliyor ama onların da birbirinden pek haberi yok gibi'' tanımı yapılırken, ''Bu sabaha kadar danışmanlık verdiğimizi sanıyorduk ama şu an çok emin değiliz. Daha o bile net değil. Gerisini artık siz düşünün'' ifadelerine yer verildi.  Hazine ve Maliye Bakanı Berat Albayrak'ın henüz 2 gün önce McKinsey ile ilgili eleştirileri ''Cehalet değilse ihanet'' olarak tanımlamasının ardından Cumhurbaşkanı Erdoğan'ın bu sabah McKinsey'i kast ederek yaptığı ''Bakan arkadaşların tamamına söyledim. ‘Bu kuruluştan fikri danışmanlık hizmeti almayacaksınız. Biz bize yeteriz'' şeklindeki açıklama kamuoyunda şaşkınlık yaratırken, şirketle çalışmaya devam edilip edilmeyeceğiyle ilgili ise henüz net bir açıklama gelmiş değil.  Erdoğan'ın Devlet Bahçeli dahil McKinsey ile çalışılmasının gerekliliğini savunan tüm AK Partilileri zor durumda bırakan açıklamasının yankıları sürerken, şirket sürpriz bir şekilde bu akşam ilk Türkiye raporunu yayınladı. Türk ekonomisindeki belirsizlikle ilgili olarak ''Yabancı yatırımcılara güven verebilmek için bizden danışmanlık hizmeti almak istiyorlardı. Ekonomik programlarını denetleyip rapor falan yazacaktık ama sonra ne oldu biz de anlamadık. Şu aşamada bizimle çalışıp çalışmadıkları bile belirsiz. Dış mihrak mıyız, üst akıl mıyız, ekonomiyi kurtaracak olan profesyonel yabancılar mıyız net değil. Bekliyoruz biri bir şey söylesin diye. Ekonomiyi de artık siz düşünün...'' ifadeleri kullanılırken, her şeye rağmen macerayı ve beklenmedik sürprizleri seven, heyecan arayışındaki yatırımcılar için ülkenin cazip bir yatırım bölgesi olabileceğine dikkat çekildi.  Anladıkları kadarıyla birbirlerinden pek haberdar olmayan bir kayınpeder ve damadı tarafından yönetilen Türk ekonomisinin, aile devletlerinde görülen türden belirsizliklere açık olduğu belirtilen McKinsey raporunda, ''Şu an konu aile içinde bir tartışma gibi göründüğü için daha fazla bir yorum yapmak istemiyoruz. Yarın onlar barışır yine biz kötü oluruz. Bakalım kalın derlerse kalırız, sözleşmeyi iptal ederlerse de tazminatımızı alır gideriz. No problem'' sözleriyle bir süre daha bekle ve gör politikasının izleneceği kaydedildi.