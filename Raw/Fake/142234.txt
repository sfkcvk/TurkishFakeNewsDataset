Yunanistan Hükümeti, Kişi Başına Düşen Milli Geliri Artırmak İçin Her İki Kişiden Birini Vatandaşlıktan Çıkartmaya Hazırlanıyor Girdiği ekonomik bunalımdan bir türlü çıkamayan Yunanistan'da hükümet, Avrupa Birliği'nin istekleri doğrultusunda kişi başına düşen milli geliri artırmak amacıyla yeni tedbirler almaya hazırlanıyor. Son olarak ülkedeki her iki kişiden birinin vatandaşlıktan çıkartılarak, kişi başına düşen milli gelirde önemli bir iyileştirme yakalamayı planlayan komşuda halk durumu endişe ile karşılarken, Ekonomi Bakanı Anastakis Misafilidis ise yaptığı açıklamalarla herkesi sağduyulu olmaya ve biraz da halden anlamaya davet etti. Katıldığı bir TV programında ABD'de halen Sosyal Hizmetler gözetiminde sürdürülen "koruyucu ebeveyn" uygulamasına benzer bir uygulamayı planladıklarını söyleyen Ekonomi Bakanı Anastakis Misafilidis'in açıklamalarının ardından komşuda tansiyon yine yükseldi. Ülke ha şimdi battı, ha yarın iflasını açıkladı derken zaten istim üzerinde olan halkın, bir de vatanlarından uzaklaştırılmaları ihtimali üzerine iyice sinirleri bozulurken, düzenlenen gösterilerde hükümete sert mesajlar verildi. Tepkiler üzerine bu akşam saatlerinde bir basın toplantısı düzenleyen Anastakis Misafilidis, vatandaşlardan biraz anlayış beklediklerini ve aslında ortada çok da gürültü koparılacak bir durum olmadığını kaydetti. "Zorda olmasak hiç böyle bir şey yapar mıyız, aşkolsun biz öyle insanlar mıyız?" sözleriyle Yunanlılardan anlayış bekleyen Bakan, bunun geçici bir çözüm olduğunun ve hiçbir Yunan vatandaşının yaban ellerde sonsuza dek kalmayacağının altını çizdi. Gidenlerin erişkin vatandaşlar arasından yapılacak kurayla belirleneceğini ve kimseye iltimas geçilmeyeceğini vurgulayan Misafilidis, hükümettekilerin kendi eşlerine dostlarına torpil yapacağı iddialarını da sert bir dille yalanladı. Kurada eşi Adionis, oğlu Mikonos bile çıksa gözünü kırpmadan yollayacağını dile getiren Yunan Bakanı, açıklamalarına şu sözlerle devam etti: "Benim vatandaşlarımızdan ricam bunu bi son olarak, tam böyle vatandaşlıktan çıkarmak gibi değil de; bi nevi emanet vermek, güvenilir bir tanıdığa emanet etmek olarak görmeye çalışsınlar. Uzun bir iş gezisine gitmişiz, oradan hediyelerle, çikolatalarla dönecekmişiz gibi düşünmeye gayret etsinler. Bizim durumumuz ortada, nereye gitseniz bizden iyi bakarlar. Zaten kaba hesaba göre, en az 4 milyon vatandaşımızı bir yerlere göndereceğiz. Kesin gittiğiniz yerlerde yine Yunan eşiniz dostunuz olur. Memleket hasreti çektikçe iki Yunanca konuşur, biraz uzo içer kendinize gelirsiniz. Biz de o arada heralde belimizi doğrultmuş oluruz... Yani... Umarım..." Anastakis Misafilidis, şu anda en makul çözümün bu olduğunu belirtirken, ilerleyen aşamalarda daha radikal kararlar da alabileceklerine dikkat çekti. Planlarının, durumu toparlayınca gönderdikleri vatandaşları tekrar ülkeye getirmek olduğunu fakat herhangi bir aksilikte, kendilerinin de yavaş yavaş ülkeyi terkedebileceklerini ifade eden Ekonomi Bakanı "Baktık olmadı, kabine olarak biz kendimiz dışarıda iş bakıcaz artık. Yurtdışında işleri bir hal yoluna koyduğumuzda da, kalan vatandaşları yanımıza aldırırız" sözleriyle geleceğe yönelik iyimser mesajlar verdi.