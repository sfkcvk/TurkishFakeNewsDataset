Memurlar.net Forumlarında 1.Yılını Dolduran Ferhat Özdede (29), Şansını Denemeye Devam Ediyor: "Arkadaşlar Gizem haklı, KPSS skandal resmen...Gizem, İstanbul'da mısın?"  Üniversiteden mezun olmasının ardından iş arama sürecinde girdiği Memurlar.net forumlarında 1. yılını dolduran Ferhat Özdede(29), azminden ve kararlılığından hiçbir şey kaybetmeden yoluna devam ediyor. 1 yıl içerisinde açtığı başlıklar kadınlar tarafından pek de ilgi görmeyen ve özel mesajları cevapsız kalan Özdede, KPSS'nin sona ermesinin ardından umudunu foruma yeni gelecek olan kitleye bağlamış durumda. 1 yıl önce, Zeytinburnu Belediyesi Kütüphaneci Alım İlanı başlığına “Maaşlar hakkında bilgisi olan var mı?” sorusuyla forum serüvenine başlayan Özdede, aynı başlığa ^^zeynoooo^^ nickli kullanıcıdan gelen “Yaa üüff bilmiyorum ki ben de, hiçbi yerde de yazmıyo oofff!” yorumuyla da forumdan sevgili bulma sürecine start vermiş oldu. Sonradan adının Zeynep olduğu öğrenilen kullanıcıya yaranmak için bizzat belediyeye kadar giderek bilgi alan Özdede, foruma “Zeynep, ben konuştum belediyeyle, 1.200+yol veriyorlarmış… Bu devirde iyi para” yazarak oldukça iyi bir başlangıç yaptıysa da sürecin geri kalanı oldukça sancılı ve yavaş ilerledi. Bir süre Zeynep’ten herhangi bir cevap alamayan Özdede, sitenin “Hayata Dair” forumlarında açtığı “Forumun gececilerine benden gelsin: Zeynep bu güzellik var mı soyunda?” başlığına aldığı “Helal kardeşime!”, “Büyüksün Ferhat Baba!” gibi cevaplarla hedefinden bir hayli uzaklaşarak fazladan 50 kadar erkek “forumdaş” edindi. 1 hafta sonra Memurlar.net’e girebilen ^^zeynoooo^^’nun Ferhat Özdede’den gelen 150 kadar “Zeynoooo, başlığa da yazdım 1.200+yol dediler”, “Zeytinburnu’nda mısın sen de?” “Zeynoooo orda mısın?”, “Ya mesajlar mı gitmiyo acaba, msn var mı?”, “Cimcime nerelerdesin? Vallahi küsücem bak” mesajına karşılık sadece “1.200 azmış ya” cevabını vermesi üzerine Ferhat Özdede, yine Hayata Dair bölümünde “Demek senin de gözün yüksekteymiş, demek bu serseri sana yetmemiş” başlığıyla o güne dek yazdığı kısa mesajları yayınlama kararı aldı. Açtığı bu hüzün dolu başlığa 23.30 sularında _GuzGulleri_56 rumuzundan gelen “Kim üzdü benim yakışıklımı? Kırarım ben onun bacaklarını” mesajıyla bir an için umutlanan Ferhat Özdede, Memurlar.net üzerinden yürüyen konuşmanın aniden Msn’e geçmesiyle birlikte webcam ihtimaline karşı saçlarını jöleleyerek beyaz kolsuz bodysini giydi. Webcam’lerin açılmasıyla beraber “56 deyince bir umut kilosunu diyodur dedim ama yaşı çıktı” düşüncesine kapılan Özdede, forumda bundan böyle “Ablam benim” diyerek hitap edeceği, “Hoop beyler Nurten ablama laf yok, ablam bi tanedir benim” mesajlarını esirgemeyeceği Tapu Kadastro emeklisi Nurten hanımı da bulmuş oldu. Geçen zaman içerisinde forumun havasına iyice alıştığı gözlenen Özdede, son 1 yıl içerisinde birçok farklı başlıkta eleman ve sınav ilanlarına ilişkin öngörülerini de paylaştı. “Abisi, bak ben diyorum sana o 10 uzman yardımcılığının 7’si önceden ayarlandı zaten” ve “Kankam haklı, MEB bu sene 500’den fazla atama yapmayacak, onlar da direksman Güneydoğu” gibi yorumlarıyla dönem dönem ilgi odağı haline gelmeye çalışan Özdede’nin bu çabaları da sevgili bulma yolunda müspet sonuç vermedi. Tüm çabaları yanıtsız kalan Ferhat Özdede, bıkmadan, usanmadan başlık açmaya ve özel mesaj atmaya devam ederken, Temmuz ayında KPSS’nin bitmesinin ardından siteye hayatlarında ilk kez girecek kitleleri de şimdiden yakın takibe almış durumda. Özdede’nin son olarak dün gece "Arkadaşlar Gizem haklı, KPSS skandal resmen...Gizem, İstanbul'da mısın?" mesajını attığı bildirildi.