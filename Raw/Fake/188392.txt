Hogwarts Büyücülük Okulu'nun İmam Hatip Lisesi'ne Dönüştürülmesine Tepkiler Çığ Gibi Büyüyor Harry Potter, Rahmetli Prf. Dumbledore ve Deligöz Moddy gibi bir çok ünlü sihirbazın bağrından çıktığı Hogwarts Cadılık ve Büyücülük Okulu’nun, yeni eğitim öğretim yılıyla birlikte İmam Hatip Lisesi olarak hizmet verecek olması Londra Milli Eğitim Müdürlüğü yetkilileriyle öğrenci velilerini karşı karşıya getirdi. Milli Eğitim Müdürlüğü önünde toplanan veliler, ellerindeki süpürge ve çubukları sallayarak kararı protesto ederlerken, öfkeli grup ve polis arasında zaman zaman sert tartışmalar yaşandı. 8 göstericinin gözaltına alınması ve 3 polisin kurbağaya dönüşmesiyle sonuçlanan olayların daha da büyümemesi için araya giren Milli Eğitim Müdürü Gary Badem, veli temsilcilerinden oluşan bir heyeti makamında kabul ederek kararın gerekçelerini açıkladı. Velilerle yaptığı görüşmede, Hogwarts'ta artık işlerin çığırından çıktığını ve özellikle disiplin konusunda ciddi sıkıntılar yaşandığını belirten Badem, okulun uzun bir süredir akademik başarılarıyla değil yaşanan skandallarla gündeme gelmesinin de kararda etkili olduğunu ifade etti. Badem "Bu kadar büyütecek bir şey yok. Hokkabaz zındıklar yerine, vatanına dinine bağlı pırıl pırıl öğrenciler yetiştireceğiz” derken, velilerin de içini rahatlatacak bilgiler verdi. Hogwarts'ta dönüşümün kademeli olarak gerçekleşeceğini, mevcut öğrencilerin yine aynı müfredatla mezun olacaklarını açıklayan Badem, dinde yeri olmadığından dolayı yeni kayıt yaptıracak öğrencilere büyücülük eğitimi verilmeyeceğini ancak seçmeli ders olarak cincilik, kısmet açma, kocayı eve bağlama gibi daha yaşamın içinden dersler konabileceğini söyledi. Okulun başarılı öğrencilerinden Harry Potter ise basına yaptığı açıklamada karar yüzünen duyduğu üzüntüyü ifade etti. Hogwarts'ın kendisi için artık bittiğini söyleyen Potter, "Büyücülük eğitimi vermeyen bir Hogwarts'ta benim de yerim yok. Açık liseyi bitirip KPSS’ye hazırlanacağım" diyerek tepkisini dile getirdi.