Pazarlıklar Sonuç Verdi: Yaz Diyeti İçin Son Başlama Tarihi 1 Haziran'a Kadar Uzatıldı... Türk Diyetisyenler Birliği’nin geçtiğimiz hafta yaptığı "Yaz diyetine başlama süresi bitmiştir. Bundan sonra bir faydası olmaz artık. Geçmiş olsun" açıklamasının ardından milyonların yoğun tepkileriyle başlayan tartışmalar, bu akşam saatlerinde nihayet tatlıya bağlandı. Birliğin Balmumcu'daki binası önünde başlayan protesto gösterilerinin 4. gününde taraflar arasında uzlaşma sağlanırken, son yapılan açıklamayla birlikte yaz diyeti son başlama tarihi 1 Haziran'a kadar uzatıldı. Türk Diyetisyenler Birliği Başkanı Didem Su Berktuğ Koçyan tarafından geçtiğimiz hafta yapılan açıklama, birkaç kilo fazlası olanlar arasında şok etkisi yaratırken, karara hazırlıksız yakalanan milyonların da sert tepkisini çekmişti.  Koçyan'ın gelen tepkilere "Biz Mart’tan beri gerek televizyonda, gerek gazetelerde, sosyal medyada her türlü mecrada uyarılarımızı yaptık. 'Düz bir karın için yemeniz gereken 5 gıda', 'Selüliti olanlar bunlardan uzak dursun!!!', 'Sadece 15 dakikanızı ayırarak manken vücuduna kavuşun' gibi başlıklarla vatandaşlarımızın dikkatini çekmeye çalıştık. Sonuçta yaz mevsiminin ne zaman başlayacağı belli. Bu saatten sonra fazla kilosu olanlar hiç uğraşmasın. O göt, göbek bu yaza erimez..." şeklinde yanıt vermesiyle daha da büyüyen gerginlik, sıkı pazarlıklar sonunda nihayet bugün bir sonuca bağlandı  Birliğin İstanbul Balmucu'daki binası, çoğunluğu çevredeki özel şirket ve bankalarda çalışan kadınlardan oluşan öfkeli bir kalabalığın protesto gösterilerine sahne olurken, bina önünde başlatılan oturma eyleminin 4. gününde taraflar arasında ilk diyalog gerçekleşti.  Kendilerine gerekli uyarıların yapılmadığını öne süren protestoculardan D.E(29)'nin, basın mensuplarına "Tam da ben ve benim gibi yüzlerce kişinin rejime başladığı haftada böyle bir açıklama gelmesini manidar buluyoruz. Sürenin dolması kabul edilemez. Sonuçta akşamları hala serin oluyor. Hırkasız çıkılmıyor..." şeklinde açıklama yaptığı sırada Birlik yönetimi, protestoculardan 5 kişilik bir heyetle görüşmeyi kabul etti. Kapalı kapılar ardında yaklaşık 3 saat süren pazarlıkların ardından, her iki tarafın ortak basın açıklamasıyla birlikte uzlaşma metni de kamuoyuyla paylaşıldı. Buna göre, hali hazırda rejime başlamış olanlar için süre 1 Haziran'a kadar uzatılırken, henüz bu konuda bir girişimi olmayanlar içinse 10 günlük bir ölüm diyeti şartı getirildi. Bina önünde heyecanla kararı bekleyen göstericiler ve ekranları başındaki milyonlar tarafından sevinç çığlıklarıyla karşılanan açıklamadaki 10 günlük rejim programına ait ayrıntılar ise sevince bir nebze de olsa gölge düşürdü: 
Sabah: 2 litre sıcak su, yarım dilim ekmek. 
Öğlen: 25 gram çiğ sebze + 4 gr. kırmızı et veya 8 gr. beyaz et. 
Ara öğün: Kibrit kutusu. 
Akşam: Su (sınırsız) 
Sabah: Kiraz sapı çayı 
Ara öğün: artan kiraz sapları 
Öğle: 1 fincan çay 
Ara öğün: 2 tane badem + yarım fındık... 
Akşam: Ara öğünden kalan fındığın kabuğu, mide öz suyu... 
Sabah: 1. günün tekrarı 
Öğlen: 2 günün tekrarı 
Ara öğün: 4 tane akşam sefası çiçeği 
Akşam: Serum Birlik başkanı Koçyan, sorular üzerine rejim programının biraz ağır olduğunu kabul ederek, süreçte yaşanacak can kayıplarıyla ilgili kesinlikle herhangi bir sorumluluk kabul etmeyeceklerinin de altını çizdi. "Bizden illa bir rejim programı istediler biz de verdik. 10 günde anca böyle şekle girilir..." diyen Koçyan, basın toplantısına şu sözlerle son verdi: "Aslında bana kalsa şu saatten sonra kasmanın bir manası yok, bu yaz da böyle geçsin artık. Ancak kendilerinden yaz boyunca deneme rejimleri yapmalarını ve önümüzdeki yaza hazır girmelerini bekliyoruz. Gelen sorulara da toplu yanıt olarak burada belirtmek istiyorum. Evet, bol bol karpuz yiyebilirler ama yanında yarım kilo tam yağlı ezine peyniri yedikleri sürece bu gerginlikleri yaşamaya devam ederiz..."