Okulların Kapanmasıyla Memleketine Dönen Üniversite Öğrencisi M.C.Çetinkaya (21) Aşırı Miktarda Anne Dizisine Maruz Kalmasının Ardından Hastaneye Kaldırıldı Üniversitelerin yaz tatiline girip öğrencilerin memleketlerine gitmeleriyle birlikte acı haberler de ardı ardına gelmeye başladı. Son haber, Aydın’dan; A.Ü.Veterinerlik Fakültesi öğrencisi Mina Cansu Çetinkaya dün akşam saatlerinde Fox Tv’de yayınlanan Karagül’ün tekrarı esnasında fenalaştı… Ailesinin ifadesine göre, Ankara’dan geldiği memleketi Aydın’da tatilini geçirmekte olan Mina Cansu Çetinkaya her geçen gün gittikçe içine kapandı. Evden genellikle çıkmayan genç kız, annesinin izlediği toplam 19 farklı diziye maruz kaldı. İlk başlarda “Anne o ne ya, ağalı dizi mi kaldı?”, “Aman anne bak kesin o komşunun kızı hamiledir, hep aynı senaryo”, “Gel bak ben sana Game of Thrones açıyım” gibi sözlerle durumun ciddiyetini kavrayamadığını açık bir biçimde ortaya koyan talihsiz Mina, 3.günden itibaren göz seğirmesi ve bacaklarda titreme gibi semptomlar göstermeye başladı. Acılı aile, kızlarında bir terslik olduğunu televizyona karşı “Kendal denen şerefsiz bunu yapmayacaktı. O aslında abisinin oğlu ama yıllardır saklıyo” şeklinde bağırmasından anladı. Bu andan itibaren yalnızca televizyon yayınlarıyla da yetinmeyen veteriner hekim adayı, durdurulamadı. Bulabildiği kimi dizilerin eski bölümlerini Youtube’dan izlemesinin yanı sıra annesini mutfakta kıstırarak “Kiraz Mevsimi’ndeki çocuk normalde Kara Para Aşk’ta oynamıyo muydu lan?? Beni mi yiyo bunlar ha??” biçiminde sorgulayan genç gittikçe saldırganlaştı. Son olarak dün akşam Fox Tv’de Karagül dizisinin tekrarlarından birine denk gelen Mina Cansu Çetinkaya, terlikle televizyona girişti. Bir yandan “Joffrey… Cercei… Ilyn Payne… Kendal… Fatmagül’ün yengesi… Özcan Deniz’in eski karısı…” şeklinde sayıklayan Çetinkaya, ağzından köpükler çıkararak yere yığıldı. Talihsiz genç kıza ilk müdahalesi ise Aydın Devlet Hastanesi’nde gerçekleştirildi. Hastanenin Acil Durum ve İlk Müdahale Uzmanı Psikolog Aycan Cemilgen, özellikle yaz aylarında bu tür durumların ülke çapında yaşanabileceğine dikkat çekerek öğrenci ve velileri uyardı. “Tabi şimdi ansızın True Dedective’den, Game of’tan, efendime söyliyim Orange is New Black’ten birden bire Türk dizilerine geçince beynin parietal lob dediğimiz kısmı hasar görür” diyen Cemilgen, Mina Cansu Çetinkaya’nın durumunda kalıcı bir sorun olmadığını aktardı. Uzman Psikolog Cemilgen, şu an memleketlerinde benzer bir tehlikeyle karşı karşıya olan tüm gençlere de şöyle seslendi: "Öğrencilerimiz memleketlerine gittiklerinde ne ile karşılaşacaklarına hazırlıklı olmak, birden vurgun yememek için sene içerisinde belirli dozda Türk dizisi seyretmeliler. Bunu biraz aşı gibi düşünün, belki aşıyı ilk aldığınızda sizi biraz sersemletebilir ancak hastalıkla karşılaştığınızda sapasağlam kalmanızı sağlar. Bunun dışında bir çözüm yolu bulamayan gençlerimiz de artık akşam vakti sigortayı mı söker, mahallenin elektrik panosunu mu patlatır bilemem. Ne yazık ki modern tıp biliminin de tıkandığı bazı noktalar olabiliyo... Samanyolu'nda Küçük Gelin'e kadar inene bizim de yapabileceğimiz bir şey yok mesela. İnşallah kimse oralara kadar düşmez..."