Tatilde 4600 TL Harcayarak Topladığı Enerjiyi İstanbul'da 3 Günde Tüketen Ela Güngör (29), Tüketici Hakları Mahkemesi'ne Başvurdu Bayram tatilini Marmaris'e bağlı Selimiye beldesinde geçiren ve uçak parası dahil toplam 4.600 Lira harcayan mimar Ela Güngör(29)'e İstanbul şoku... 9 gün boyunca depoladığı enerjiyi uçaktan inmesinin ardından sadece 3 günde tamamen tükettiğini iddia eden genç kadın, yaptığı masrafın iadesi için konuyu yargıya taşıyor. Uzun bir aradan sonra çıktığı tatilde az da olsa yaşama sevinci ile dolan ve ''Aslında hiçbir şey o kadar da kötü değil. Biz şehirde koşuşturmaktan farkedemiyoruz tabii'' diyerek hayata tutunan Ela Güngör'ün topladığı moral ve enerji İstanbul'a en fazla 3 gün dayanabildi. Daha ucuz bilet bulabildiği için Sabiha Gökçen'e inmeyi tercih eden ve daha Bahçelievler'deki evine giderken trafikte tatil enerjisinin nerdeyse %20'sini yitiren genç mimar, sonraki 3 günü ise şu sözlerle anlattı: ''Tatil boyunca 'Ayda yılda bi kere gelmişiz' diyerek bol keseden harcadığım için dönüşte bari biraz tasarruf edeyim diye havalimanından eve toplu taşıma ile gittim. O telaşla tatilin heralde bi 2-3 günlük stoğunu sadece Söğütlüçeşme-Bahçelievler metrobüs hattında bıraktım. E bi de tatilden sonraya ötelediğim işlerin yığılması,  trafik, iki kere sokakta bir kere de arkadaşlarla bi şeyler içmek için gittiğimiz yerde uğradığım taciz, kredi kartını patlatmış olmanın huzursuzluğu ve yağmur falan da eklenince bugün itibariyle tatile hiç gitmemiş gibi oldum. Azcık bi yanmıştım o bile kalmadı. Öğlen yemeğini masa başında çizim yaparken yediğim an hiçbir şey kalmadı geriye. Sıfır. Kocaman bir sıfır...'' Öğleden bu yana avukatları ile görüşmelerini sürdüren ve en sonunda konuyu öncelikle Tüketici Hakları Mahkemesi'ne götürmeye karar veren Ela Güngör, bu denli yüksek bir meblağın sadece 3 günde sıfırlanmasını bir türlü hazmedemediğini vurguladı. Genç mimar, 'Bunun muhattabı kim? Selimiye Kaymakamlığı mı? Otel mi? İstanbul Büyük Şehir Belediyesi mi? İstanbul mu çok yoruyor, Selimiye mi az dinlendiriyor? Şu aşamada hiçbir fikrim yok ancak ben bu davanın sonuna dek takipçisi olacağım'' diyerek kararlığını ifade ederken, yurt içinde hukuki yolların tükenmesi halinde konuyu AİHM'ye kadar götürmekten çekinmeyeceğini de vurguladı. Ela Hanım'ın Avukatı Suat Orabay ise genç kadının davasının kendisi ile benzer durumda olan binlerce kişi için emsal niteliği taşıyacağına dikkat çekerek, davanın duyulmasıyla birlikte kamuoyundan önemli bir destek bulduklarını dile getirdi. ''Şu an için tatildeki masrafını çıkartabilen tek kesim çadırcı ve yazlıkçı grup. Bir de hısım-akraba yanına giden beleşçiler. Onun dışında herkes, istinasız herkes tamamen zarar etti. 3 gün hadi olmadı da diyelim en geç 1 haftada sıfırı tüketecekler'' ifadelerini kullanan deneyimli Avukat, ilk mahkemenin sonucuna göre 600 binden fazla kişinin daha şikayet dilekçelerinin hazır olduğunu da sözlerine ekledi.