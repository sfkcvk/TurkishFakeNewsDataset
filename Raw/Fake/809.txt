Altı Nokta Körler Derneği'nde "Otantik Müzik Eğitimi" Günleri Halkın artık eskisi gibi kendilerine ilgi göstermediğinden yakınan Altı Nokta Körler Derneği, daha fazla dikkat çekmek adına üyelerine "Otantik Müzik Aletleri Eğitimi" vermeyi kararlaştırdı. Buna göre görme engelli vatandaşlarımız artık sokaklarda sadece org, flüt ve saz değil; sitar, sipsi ve santur gibi aletler de çalabilecekler.
 
Sokakta müzik yapan görme engelli vatandaşlarımızın gelirlerinin artırılması için uzun zamandır çalışmalarını sürdüren Altı Nokta Körler Derneği Kültür Kolu Başkanı Ersin Özbükey, dün öğlen saatlerinde yaptığı basın açıklamasıyla derneğin bu konudaki faaliyetleri hakkında detaylı bilgiler verdi. 
 
 
 
Konuşmasına, dernek bünyesinde faaliyet gösteren görme engelli sokak müzisyenlerinin artık çağa ayak uydurması gerektiğinin altını çizerek başlayan Özbükey, "Öncelikle şunu kabul etmek gerekiyor; sokaktaki vatandaş orga, blok flüte ve saza doymuş durumda, halkımız artık yeni bir şeyler duymak istiyor" sözleriyle köklü bir değişim zamanının çoktan geldiğini vurguladı. "Vatandaşlarımız ayıp olmasın diye bize belli etmemeye çalışsalar da hislerimiz kuvvetli olduğu için anlıyoruz, uzun süredir basbayağı sinir oluyorlar yaptığımız müziğe. E ama yani olunmayacak gibi de değil, sene olmuş 2010 daha ne blok flütü artık?!" diyen Özbükey, görme engelli sokak müzisyenlerinin gelirlerinde son yıllarda yaşanan trajik düşüşün de bu konuda önemli bir gösterge olduğunu belirtti.