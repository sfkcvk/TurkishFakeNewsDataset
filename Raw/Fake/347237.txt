Tarım Bakanlığı, Şarbon İddialarını Yalanladı: ''Kırmızı ete paramız yetmiyor demeye utanan kimi vatandaşlarımızın çıkardığı...'' Tarım ve Orman Bakanı Bekir Pakdemirli, kamuoyunda paniğe neden olan şarbonlu et söylentileriyle ilgili olarak düzenlenen basın toplantısında çarpıcı açıklamalara imza attı. Bakanlık'ta düzenlenen basın toplantısında, Brezilya ve İrlanda'dan ithal edilen büyükbaş hayvanların ufak bir kısmında şarbon vakasına rastlandığını, ancak bu hayvanların piyasaya verilmeden imha edildiğini belirten Pakdemirli, ''Aşağı yukarı her sene rastlanan bir olay bu zaten ama bu sefer aşırı büyütüldü. Adeta bir panik havası yaratıldı. Kırmızı et fiyatlarına bakınca neden böyle büyütüldüğünü anlamak da çok zor değil aslında.'' ifadelerine yer verdi.  Yaptıkları incelemeler sonucu, şarbon söylentisinin bu yıl bu kadar hızlı yayılmasının altında, kırmızı ete para vermek istemeyen ya da istese bile verecek durumu olmayan kimi vatandaşların ele güne karşı mahcup olmama çabalarının yattığını tespit ettiklerini belirten Bakan Pakdemirli, şöyle devam etti: ''Araştırmalarımıza göre söylentinin ilk çıktığı yer İstanbul Karaköy'de bir restoran. Buraya bayan arkadaşıyla gelen bir vatandaşımız, menüdeki fiyatlara baktıktan sonra yüzünü ekşiterek 'aşkım' diyor, 'sen bilirsin ama bu sene etlerde şarbon hastalığı varmış. Bu iş beni biraz ürküttü' diyor. 'Ben salata söyliycem' diyor. Bunların hepsinin bizde kamera kayıtları mevcut. O laf öyle masadan masaya yayılıp kısa sürede restoranın dışına taşıyor. 48 saatten kısa bir sürede önce bütün şehire, sonra da sosyal medya vasıtasıyla ülke geneline yayılıyor. Kimsenin günahını almayayım ama diğer vatandaşlarımız da sanki böyle bir bahaneyi dört gözle bekliyormuşcasına şarbona dört elle sarılıyolar. Maalesef durum bundan ibaret...'' Pakdemirli, et fiyatlarının pahalı olması nedeniyle yaşanan bu durumu anlayışla karşıladıklarını ancak kimsenin de halkı paniğe sürüklemeye hakkının olmadığını vurgularken, son olarak şunları kaydetti: ''Yaa yoksa yok deyin arkadaşım. Ayıp değil yani. Pahalı işte bu et, herkes farkında. Yani illa bir bahane lazımsa 'vegan oldum' ben diyin mesela. Her şeyi de biz mi söyleyelim. Sizin yüzünüzden parası yeten de et almaya çekiniyor şimdi. Sonra ülkede büyükbaş hayvancılık neden bitti. E kimse yemezse biter tabii. Hayret bi olay...''