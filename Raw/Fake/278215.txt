Bir 24 Nisan'da Daha Ülkenin Birleştirici Gücü Olan İttihat ve Terakki Partisi, Tekrar Siyasete Girmeye Hazırlanıyor ''Ermeni Soykırımı''nı Anma Günü olarak bilinen 24 Nisan bir kez daha yurtiçi ve yurtdışında ''soykırımı tanıma'', ''özür dileme'' ve ''tazminat'' tartışmaları ile geçirilirken, Türkiye genelinde ortaya çıkan genel manzara sonrası İttihat ve Terakki Partisi'nin yeni nesil temsilcilerinden zorunlu bir açıklama geldi. Gördükleri lüzum üzerine artık harekete geçme zaruriyetinin doğduğunu ifade eden Başkan Vehip Karacan, ''100 sene önce bu partinin aldığı karara bu halk hala böyle sahip çıkıyorsa, o zaman bizim de bu sadakate bir karşılık vermemiz gerekir'' sözleriyle, tekrar siyaset sahnesine döneceklerini kamuoyuna duyurdu. İttihat ve Terakki Partisi'nin Ankara Kurtuluş'ta bulunan parti binasında basın mensuplarını ağırlayan Vehip Karacan ve arkadaşları, öncelikle her 24 Nisan'da olduğu gibi bir kez daha kendilerine sahip çıkan Türk vatandaşlarına teşekkür etti. ''Nedenini tam olarak anlamasak bile 100 sene evvel aldığımız ve neticesinde öyle ya da böyle 1 milyon küsür insanın öldüğü bir kararın halen ülkemizin tüm kesimlerince bu derece tutkuyla sahiplenilmesi bizleri yine de gururlandırıyor. Aslında şu rüzgarı arkamıza alıp, doğru şekilde enerjiye çevirebilirsek çok şey değişir de, her 24 Nisan'da bi gaza gelip, sonra peşini bırakıyoruz bu işin. Bizde de tembellik var...'' ifadelerini kullanan Başkan Karacan, AKP'lisinden, CHP'lisine ve MHP'lisine kadar herkesin arkalarında olmasının kendilerini cesaretlendirdiğini belirtti. Böylesi bir geçmişe ve yeri geldiğinde böylesi bir halk desteğine sahip olan bir hareketin şimdi tek göz bir dernekte tıkılıp kalmasının tarih tarafından affedilemez bir yanlış olacağına değinen Başkan Vehip Karacan, daha sonra sözlerine şöyle devam etti: ''Ama bu 100. yıl dönümündeki rüzgar, farklı bir rüzgar artık. Bugün hepimiz Enver Paşa'nın Talat Paşa'nın torunlarıyız. Ecdadsa buyrun ecdad, cumhuriyetse buyrun cumhuriyet,  Milliyetçi hareketse, hareketin kralı burada... Gün, her 24 Nisan'da belli belirsiz herkesin söylediği o fikirleri artık tek çatı altında haykırma günüdür.. Gün, Türkiye'nin esas çimentosu olan İttihat ve Terakki Partisi'nin diriliş günüdür!'' Başkan Vehip Karacan, arkadaşlarıyla birlikte bir süredir üzerinde çalıştıkları parti ismi ve logoyu basın mensuplarına tanıtırken, İttihat ve Terakki'nin de çağın gereklerine uygun yeni bir isimle yola devam edeceğini dile getirdi.  ''Şimdi zaten ne İttihat'in ne Terakki'nin alamını bilen kalmadı. Halkımıza bir şey ifade etmediği gibi kısaltması da İT Partisi oluyor. Vaktiyle tabii parti kısaltması diye bir şey olmadığından o detay atlanmış...'' diyen Karacan, bundan böyle, gördükleri ilgiye uygun bir şekilde, tüm kesimleri kucaklayan ''Adaletli Kalkınma ve Cumhuriyetçi Olduğu Kadar da Milliyetçi Hareket Partisi'' ya da kısaca AKCOM olarak siyaset sahnesinde yer alacaklarını belirtti . Köklerini İttihat ve Terakki'den alan AKCOM Parti'nin, yeni kurulan startup ismi gibi olmasıyla geleceğe de göz kırptığının altını çizen Başkan Karacan, 24 Nisan'da aralarına yeni katılan gençlere parti rozetini takarken, ''100 senelik reklam arası bitti. Gözün aydın Türkiye, AKCOM geliyor''' sözleriyle de iddiasını bir kez daha ortaya koydu.