AK Parti'den Torpille İşe Girip Devletten Düzenli Maaş Alan Murat Aybük(30), Düzenli Olarak Ölüp Düzensiz Olarak Maaş Alan 3. Havalimanı İşçilerinin Kimin Maşası Olduğunu Öğrenmeye Çalışıyor. Gözler A Haber'de... 3 yıl önce AK Parti'de ilçe başkanı olan bir akrabası sayesinde KPSS'den aldığı düşük puana rağmen Kayseri Çevre ve Şehircilik İl Müdürlüğü'ne ataması yapılan Murat Aybük(30), 3. Havalimanı'nda işçilerin tahta kurularıyla uyumamak, maaşlarını düzenli olarak almak ve mümkünse daha az ölmek için başlattığı eylemin Türkiye'yi çekemeyen bir takım şer odaklarının kışkırtması olduğundan emin. Hafta içi günde ortalama yarım saat kadar çalıştığı yoğun mesaisinin yorgunluğunu hafta sonu evinde dinlenerek atan Aybük, konuyla ilgili olarak Twitter'dan yaptığı açıklamada çarpıcı iddialar ortaya attı. ''Biz bunların esas maksadınıda biliyoruz. O havalimanı bitecek sizde kudurarak izleceksiniz :)))'' diyen Aybük,  köpek bağlasan durmaz koşullarda çalışıp, düzenli olarak yaralanan ya da ölen, üzerine paralarını da eksik alan işçilerin de bu nankörlük ve ihanetlerinin bedelini ödeyeceğini ifade etti.  Yaklaşık 800 kişinin hakkını yiyerek girdiği işinde vatana hizmet için canıyla başıyla çalıştığını da sözlerine ekleyen Aybük, ''Bu millet herşeyin farkında köpekler, sizin ağababalarınızın kim olduğunuda biliyoruz'' derken, kesin sonucu ise akşam A Haber'de yayınlanacak ''3. Havalimanı'nda şer ittifakı dosyası'' başlıklı programdan sonra kamuoyuyla paylaşacağını açıkladı.