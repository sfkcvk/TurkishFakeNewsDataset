THY ile Birlikte Varlık Fonu'na Devredildiğini Öğrenen Morgan Freeman: ‘‘Benim biraz başkanlık tecrübem var sayılır, görev verilirse...’’ Dün akşam Super Bowl’da yayınlanan THY reklamında rol alan Morgan Freeman, bu sabah yürürlüğe giren yeni bir KHK sonucunda THY ile beraber Varlık Fonu’na devredildi. Karara ilk etapta şaşırdığını gizlemeyen ünlü aktör yine de görev verilirse layığıyla yerine getirmek için elinden geleni yapacağını belirtti. Reklamında oynadığı THY’nin Türkiye Varlık Yönetim Fonu’na devredilmesiyle beraber otomatikman fon bünyesine geçen Morgan Freeman’dan konuya dair ilk açıklama geldi. Durumu Super Bowl’un ardından haber aldığını belirten ünlü oyuncu, “Yani tabi insan ilk anda tam ne olduğunu anlamadığı için biraz afallıyor ama neticede görev görevdir. THY ile bir sözleşmem var, ister reklam yüzü yaparlar, ister başka türlü değerlendirirler” sözleriyle kendisi açısından herhangi bir problem bulunmadığını vurguladı. Freeman, Türkiye’yi bir miktar takip ettiğini belirterek, şöyle devam etti: “Yani aklıma şey geliyor. Ben biliyorsunuz Derin Darbe filminde başkanı oynadım. Darbesiydi, deriniydi, başkanlığıydı Türkiye’nin aşina olduğu kavramlara dair oradan biraz tecrübem var. Bunları aktarabilirim. Sonra şey var, dünyanın önemli bir kısmı beni Nelson Mandela zannediyor. Afrika ziyaretlerinde bu anlamda bir faydam olabilir belki… Onun dışında bir fon yönetmişliğim yok ama anladığım kadarıyla fonun başındaki Yiğit Bulut’un da yok. Dolayısıyla gerekirse ona da varım…” Dünyaca ünlü bir ismi fon bünyesine kattıklarını öğrenen AK Parti’de de coşku büyük oldu. Kamuoyuna bir açıklama yapan AK Parti Halkla İlişkiler Sorumlusu Adnan Yüzgenç, “Şimdi tabii başkanlık kısmı biraz sıkıntılı. O poziyon dolu şu anda ama bu fonun yarın bir gün ülkemiz adına borç almada teminat olarak gösterilme durumları olabilir. Kendisi orada daha çok faydalı olacaktır. Teminat olarak Morgan Freeman’dan iyisi bulunabilir mi? Şu adama güvenmeyen tek bir insan yok dünyada. Sırf yüzüne bakan bile 3-5 milyar doları gözünü kapalı verir” sözleriyle büyük bir gurur yaşadıklarını ekledi. Son olarak “Hiç olmadı veririz ATV’ye Kara Para Aşk’taki Kara’yı oynar gerekirse… Eheheh… Böyle ufak şakalaşmalarımız da olacak tabi, neticede kendi malımız sayılır artık” diyen Yüzgenç, ünlü aktörün demirbaşa kayıt işlemlerinin tamamlanmasının ardından bu tarz konuların netleşeceğini de sözlerine ekledi.