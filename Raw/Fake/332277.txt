AK Parti'de Atatürk Hassasiyeti Dur Durak Bilmiyor: 09.05'te Durmadığı Tespit Edilen Araçlara 200 TL Ceza Kesildi... AK Parti'de giderek artan ve 10 Kasım'la birlikte zirveye çıkan Atatürk hassasiyeti dur durak tanımıyor. Son olarak bugün ilk kez hayata geçirilen uygulama ile, Atatürk'ün vefat ettiği saat 09.05'te durmadığı mobese görüntüleriyle tespit edilen araçlara 200'er TL ceza yazıldığı açıklanırken, Hükümet Sözcüsü net konuştu: "Unutturmayacağız!" Uygulamayı bir basın toplantısıyla açıklayan Hükümet Sözcüsü Bekir Bozdağ, öncelikle böylesine ağır ve hüzünlü bir günde içinden hiç para pul mevzuları konuşmak gelmediğini ancak bağrına taş basarak da olsa görevini yerine getirmek durumunda olduğunu ifade etti. "Ulu önder, büyük devlet adamı ve komutan, ülkemizin kurucusu Mustafa Kemal Atatürk'e yapılan bu saygısızlığı cezalandırmak için değil bir gün, bir saat dahi beklemek düşünülemez" diyen Bozdağ, sabah saatlerinden itibaren mobese kayıtlarının büyük bir titizlikle incelenerek şu ana dek toplam 17.300 araca plakadan ceza kesildiğini aktardı. Cezalardan kesinlikle geri adım atılmayacağını da sözlerine ekleyen Bozdağ, yer yer sinirden sesinin titremesine engel olamadığı konuşmasına şöyle devam etti:  "Hem bu vatanı bizlere armağan eden Gazi Mustafa Kemal Atatürk'ün, duymayanlar varsa tekrar ediyorum ATATÜRK'ün, aziz hatırasına bir saygı olarak hem de biliyorsunuz cam filmi olayında cezaların iptal durumu var, onun bir telafisi olarak bizim bu 200 TL'leri bir an önce toplamamız gerekiyor. Yani şu an o kadar doluyum ki bana kalsa o araçları içindekilerle beraber derhal sınırdışı ederiz. Ama işte bir şans daha vermek adına bu seferlik ufak bir cezayla yetiniyoruz. Bir dahakine çok açık söylüyorum kimsenin gözünün yaşına bakmayız. Sen nasıl bizim Ulu Önderimize yaa! Atatürk'ümüze... İnanılmaz sinirliyim şu an"  Açıklamalarının sonunda "O kadar Atatürk dedik, o zaman var mısınız bir saygı duruşuna daha arkadaşlar?" diyerek bütün basın basın mensuplarını ayağa kalkmaya davet eden Hükümet Sözcüsü'nün gözlerinin dolduğu kameralara yansırken, saygı duruşunun ardından basın toplantısı hep birlikte 10. Yıl Marşı'nın söylenmesiyle sona erdi.