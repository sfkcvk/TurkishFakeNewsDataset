YÖK'ten 'Volkan Bayar' Savunması: ''Muhalif bir paylaşımı var mı diye çok araştırdık, çıkmayınca mecburen görevde tuttuk...'' Osmangazi Üniversitesi'nde 4 öğretim görevlisini öldürdükten sonra yakalanan araştırma görevlisi Volkan Bayar'ın, şikayetlere rağmen ısrarla görevde tutulmasıyla ilgili olarak YÖK'ten beklenen açıklama geldi. Bugüne dek 200'ün üzerinde öğretim görevlisini 'Fetöcü' olarak ihbar eden Bayar hakkında, meslektaşları tarafından ruh sağlığının yerinde olmadığı ve çevresine sürekli tehditler yağdırdığı gerekçesiyle defalarca şikayette bulunulmasına rağmen hakkında herhangi bir işlem yapılmadığı yönündeki iddialara YÖK Genel Sekreteri Prof. Dr. Muzaffer Uzbay yanıt verdi.  Olayın ardından basın mensuplarının sorularını yanıtlayan Uzbay, "Bu şahıs hakkında tarafımıza iletilen tüm şikayetler titizlikle incelenmiş ve kendisi hakkında soruşturma dahi açılmıştır" sözleriyle gerekli tedbirlerin alınmadığı yönündeki iddiaları redderek şöyle devam etti: "Bize yapılan ihbarlarda bu şahısla ilgili olarak 'Bu iş cinayete kadar gidiyor, herkesi tehdit ediyor. ‘Bir şarjöre bakar’ diyor.' şeklindeki ifadeler mevcuttu evet. Bunun üzerine kendisini incelemeye alıp bir açığını bulmak için uğraştık. Ancak gerek sosyal medya hesaplarında yapılan incelemelerde, gerek imza attığı bildirilerde, gerekse de öğrencileri ve diğer öğretim görevlilileriyle yapılan görüşmelerde muhalif kimliği olduğu yönünde herhangi bir bulguya rastlanmadığından görevden uzaklaştırılması için yeterli şartlar oluşmadı. Tek bir ters tweet'ini görsek biletini kesecektik ama maalesef muhalifse bile bunu saklamayı çok iyi becermiş. Kendisinin nerdeyse tüm üniversiteyi 'Fetöcü' olarak ihbar etmesi ise, milli hassasiyetlerinin yüksekliğine yorularak olumsuz bir kanaate yol açmadı. Bu konuda YÖK olarak bir ihmalimizin bulunmadığını gerekiyorsa belgelerle de ispat edebiliriz." Bayar'ın ve saldırgan ve etrafını ölümle tehdit eden bir ruh hastası olabileceğini ama zaten Türkiye'deki akademik camianın mevcut şartları içerisinde ruh sağlığı yerinde olan pek fazla personel  bulunmadığını da sözlerine ekleyen YÖK Genel Sekreteri, "Buna dayanarak birilerini üniversiteden atacak olsak ortada adam kalmaz. Neticede mobbing'in gırla gittiği, herkesin biririnin açığını kollayıp, kuyusunu kazmaya çalıştığı bir ortamdan bahsediyoruz. Hepimizin sinirleri bozuk. Bu arkadaşınki biraz daha fazla bozulmuş, talihsizlik biraz oradan kaynaklandı diye düşünüyoruz" ifadelerine yer verdi.