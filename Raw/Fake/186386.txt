Saldırıya Uğrayan Karakolda İncelemelerde Bulunan Milletvekili Heyeti Sonunda İkna Oldu: "Evet, gerçekten saldırıya uğramış..." Bir süredir kamuoyunun gündemini meşgul eden, "terör saldırısının ardından bölgeyi inceleyen milletvekili heyetinin tam olarak neyi incelediği" sorusu nihayet bu sabah yanıt buldu. Geçtiğimiz gün PKK tarafından saldırıya uğrayan Hakkari'deki karakolları incelemek amacıyla giden heyet adına basına açıklamalarda bulunan Kastamonu Milletvekili Osman Cahit Surmalı "Daha önce de gidip bakıyorduk, komutanlarla konuşuyorduk ama kafamızda yine de bir soru işareti kalıyordu. Neticede biz gittiğimizde çatışma falan yaşanmıyordu hiç. Ancak bu incelememizde büyük ölçüde ikna olduğumuzu söyleyebiliriz. Evet burası gerçekten de saldırıya uğramış..." diyerek bundan sonrası için terörle mücadelede daha kararlı olunacağını ifade etti. 
 
 
Doğal afetlerde işlerinin nispeten kolay olduğunu belirten Surmalı "Deprem oldu diyorlar, üşenmden gidip bakıyoruz, binalar yıkılmışsa 'ha tamam' diyoruz, 'burada birşeyler yaşanmış'. Sel mesela, en kolayı o çünkü genelde biz gittiğimizde yerler hala ıslak oluyor, ona da oradan ikna oluyoruz, evet bu bir sel..." derken, terör saldırılarında ise saldırı anında orada bulunamadıkları için bugüne kadar gerçekten ikna olamadıklarını samimiyetle ifade etti.
 
"İlk gün sıcağı sıcağına gittik, gündüz gözüyle bi saldırıya uğrayan karakolları falan inceledik. Kurşun delikleri vs var, bir yerler yıkılmış, evet birşeyler olmuş belli ama terör saldırısı mı bilemiyoruz. Neticede askeri bölge, kurşun izi olması doğal. Gece bizi yakındaki bir köyün misafirhanesinde ağırladılar. O ara uzaktan yanıp sönen ışıklar gördük. Bizim çocuklar uçak geçiyor sanmışlar başta. Ama uçak da bu kadar aşağıdan geçmez. Sonra birinin düğünü var da ona havai fişek atıyorlar sandık. O gece gürültüden ve sivrisineklerden zar zor uyuduk. Sabah misafirhanenin önünde 20 tane boş kovan bulunca doğruca muhtara gittim, 'hayırdır muhtar, oğlanı mı evlendirdin, hayırlı olsun, ama havaya sıkmayın böyle alla muhafaza bi kaza bela olur' dedim. Tam birşey söylecekti ki muhtarı da vurdular. O an anladım ki burada bir terör saldırısı gerçekleşiyor... ya da dünürler arası ciddi bi husumet var..."
 
 
Bölgedeki incelemelerini tamamlayan heyet, bu akşam THY'nin tarifeli uçağıyla Şam'a geçerek Suriye'deki durumu inceleyecek.