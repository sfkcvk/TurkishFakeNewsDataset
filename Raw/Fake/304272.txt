Öğrencileriyle Çektiği Hiçbir Video Paylaşım Rekoru Kıramayan Sınıf Öğretmeninden Mesleğe Buruk Veda... 7’den 70’e herkesin beğenerek izlediği ‘komik öğretmen-öğrenci videoları’ İstanbul Avcılar’da bir drama neden oldu. 20 yıl önce başladığı meslek hayatına Avcılar Ulubatlı Hasan İlkokulu’nda sınıf öğretmeni olarak devam eden Turhan Oflaz(45), son çektiği öğrenci videosunun da 247 görüntüleme ve 12 like almasıyla birlikte kariyerine veda etmeye hazırlanıyor.  Bugün düzenlediği basın toplantısıyla istifasını açıklayan talihsiz öğretmen, kameralı akıllı telefonların çıkmasından bu yana öğrencilere şarkı söyletmekten dans ettirmeye türlü atraksiyona girdiğini ancak bir türlü şeytanın bacağını kıramadığını belirterek, şöyle devam etti: “Benimle birlikte öğretmenliğe başlayan hemen her arkadaşımın izlenme rekorları kırmış en az bir videosu oldu. Matematikçi Nihat Hoca var, aynı dönem mezunuz. Son videosu Show Haber'e çıktı. Türkçeci Aysel Hanım’a yapılan şaka 1 milyon kez izlendi. İngilizceci Zafer'in çocuklara söylettiği Beyonce şarkısı nerdeyse orjinalinden daha çok like aldı. Peki sınıf öğretmeni Turhan Hoca’ya noldu? Çok afedersiniz bi bok olamadı. ‘Belki bundan komedi filmi bile olur’ diyerek büyük umutlarla yüklediğim son videom da 12 like'ta kaldı. Düşünün, sınıfta 42 çocuk var, onlar bile beğenmemiş. Demek ki ben bu işi beceremiyorum. Daha fazla zorlayıp da kendimi küçük düşürmenin manası yok artık..."  Videodaki başarısızlığıyla ilgili olarak tüm sorumluluğu üstüne aldığını ve kesinlikle öğrencilerini suçlamak gibi bir düşüncesinin olmadığını belirten Oflaz, kısmetsizlikten de dert yandı:  "Sınıflarımda bir tane yırtık, şakacı, çok mal ya da aşırı zeki tip olmadı. Ne güzel şarkı söyleyen çıktı ne iyi taklit yapan. Çok kötü yapan olsa ona da razıydım. Berbat sesli bir çocuk çıksa şarkının içine etse oradan da komik bi şeyler çıkardı ama o da yok. Hep ortalamanın ortalaması, adlarını bile ancak dönem sonuna doğru öğrenebildiğim sıradan çocuklar denk geldi nasıl olduysa. İnsanda biraz da şans olacak işte..." En güvendiği eserlerinden biri olan ‘Uzun eşek oynanırken ansızın sınıfa dalan hoca’ videosunun da görüntü yönetmeninin becereksizliğine kurban gittiğini söyleyen Turhan Hoca, eşeğe çok sert zıplayarak arkadaşının kafasını yaran öğrencisine sitem etmeyi de ihmal etmedi. Oflaz, “Öyle bir kaza olunca tabi benim sınıfa girip güya onları tatlı sert azarlamam falan hiç çıkmamış. Kamera direk yarılan kafaya zum yapmış. Böyle çekim hataları da yaşandı maalesef” derken, hazır bu kadar gazeteci toplanmışken son bir deneme yapmak istediğini söyleyerek öğrencisi Cemal Palut'u yanına çağırdı. Oflaz'ın "Cemal oğlum sen hani geçen bi şey yapıyordun sınıfta. Fatih Hoca taklidi. Onu bi yapsana yine" sözleriyle teşvik etmeye çalıştığı 11 yaşındaki çocuk, bir süre ağzını yüzünü büzdükten sonra "Böyle yapamıyorum öğretmenim. Heyecanlandım" diyerek sessizliğe gömüldü. Öğrencisini "Senin de Allah belanı versin... Tamam hadi git, Elif'i yolla bana. Hani şu flüt çalan arkadaşın" diyerek sınıfa geri gönderen Oflaz, haber yayına hazırlandığı sırada basın toplantısını terk eden gazetecileri geri dönmeleri için ikna etmeye çalışıyordu.