Türkiye, Melih Gökçek'in Seçimi Kaybetmesi Halinde Yapabileceklerinden Korkuyor... Seçim sonrası belirsizliğinin sürdüğü Ankara'da gözler Yüksek Seçim Kurulu’na çevrilirken, Melih Gökçek'in başkanlığı kaybetme ihtimali vatandaşlar arasında tedirginlik yaratmaya devam ediyor. YSK'dan gelecek herhangi bir kötü haberde, Gökçek'in şehrin kapılarını dışarıya kapatmaktan, Ankara'yı Dev Seğmen Kedileri ve Transformers'la ile işgal etmeye kadar her şeyi yapabileceğine inanılırken, aynı zamanda Sağlık Bakanlığı ekipleri ve AKUT da sıkı önlemler aldı. Ankaralı bazı duyarlı vatandaşların Mansur Yavaş'ı işin peşini bırakmaya ikna etme çabalarından ise henüz bir sonuç alınabilmiş değil. 30 Mart yerel seçimlerinin ardından çelişkili haberlerin geldiği Ankara'da, bir yandan ''Acaba Gökçek gidiyor mu'' heyecanı yaşanırken, öte yandan da Melih Gökçek'in seçimi kaybetmesi halinde yapabileceklerinden duyulan endişe her geçen saat daha da büyüyor. 20 senedir tanıdıkları Gökçek'in başkanlığı kolay kolay bırakmayacağını düşünen binlerce Başkentli, 'Gökçek Sonrası Acil Eylem Planı' adı altında bir bildiri yayınlayarak kamuoyuna önemli uyarılarda bulundu. Güvenpark'ta toplanan kalabalık adına bildiriyi kamuoyuna aktaran Mert Özhan Canızlı (30), öncelikle tüm Ankaralıları sakin olmaya davet ederek, ''Lütfen kimse Gökçek'i tahrik edecek davranışlarda bulunmasın. Allah muhafaza, diyelim başkan Mansur Yavaş oldu, bunu bile çok fazla dillendirmenin lüzumu yok. Kendimiz bilelim yeter'' ifadelerini kullandı. Giderayak Belediye binasının yıkılıp yerine komple fıskiyeli havuz yapılmasından, tüm Ankara'nın dev kedilerle istila edilmesine kadar her ihtimali değerlendirdiklerini sözlerine ekleyen Canızlı, akıllarına gelen bazı olasılıkların gerçekten korkutucu olduğunu vurguladı. “Valla en son doğalgaz sayacının numaratör kısmında ‘Geçen seçim kime oy verdiğini biliyorum’ yazısı aktığını gören arkadaşlarımız var. Kimine göre de belediye başkanlığı makamına giden koridorda alt geçit çalışması başlatmış. Bildiğin hendek kazıyor şu an, odaya ulaşılamıyor... Durum budur” diyen Canızlı, daha sonra 7 maddelik Acil Eylem Planı'nın içeriğini paylaştı: 1- Melih Gökçek'in kaybetmesi halinde ilk iş olarak tüm ilgisi Twitter'a yönlendirilecek ve Başkan'ın enerjisini bilgisayar başında atmasına gayret gösterilecek. 2- Gökçek, kendine gelene kadar Büyükşehir Belediye Başkanlığı binasındaki odasına dokunulmayacak, mümkün mertebe kendine 'Başgan' şeklinde hitap edilecek. Gerekirse yeni belediye binası başka yere yapılacak mevcut bina Gökçek’te kalacak.  3- Ankara'nın dışında bir yerlerde, kendisinin yönetebileceği bir belediye açılacak, açılamıyorsa bile en azından mevcut AKP'li belediyelerden biri Melih Gökçek'e tahsis edilecek. 4- Gökçek'in belediye binasından olası bir ayrılışına, dev kedi kostümleri giymiş Ankaralılar ve peluş hayvanlar eşlik edecek. Bu sayede, kendini evindeymişçesine huzurlu hissetmesi, sinirlenmemesi sağlanacak. 5- Başkan'ın kendisini birden boşlukta hissetmemesi için şehir dışında kendisine bir arsa ve kepçe ile kamyon tahsis edilerek fıskiye, devasa kapı, anlamsız tematik park gibi hizmetler yapmasına olanak tanınacak. 6- Ankara'yla Şereflikoçhisar'ın isimleri birbirleriyle değiştirilecek. Gökçek, eski Koçhisar, yeni Ankara'nın eşbaşkanı olarak atanacak. 7- Sim City oyunu kendisine tanıtılacak. Twitter'da herkes Sim City oynuyormuş gibi yaparak kendisini özendirecek. "Ulan Belediye Başkanı gibi hissediyorum ne güzel oyun bu" gibi mesajlar ile timeline'ı gün boyu meşgul edilecek. Melih Gökçek'in seçimi kaybetmesi halinde yapabileceklerine henüz hazır gözükmeyen Ankaralılar, öte yandan CHP Adayı Mansur Yavaş'ın da kapısını aşındırıyor. ''Mansur Bey, sağolun varolun, oyumuza sahip çıkmanız gözlerimizi yaşartıyor ancak... Ne bilelim... Melih Bey'in kötü bir şey yapmasından korkuyoruz''  gibi sözlerle Yavaş'tan Başkanlık konusunda ısrar etmemesini isteyen bazı vatandaşlar, CHP Genel Kurulu'na endişelerini bildirdi. Tüm bu gelişmelere rağmen kararlı duruşundan taviz vermeyen Mansur Yavaş ise Başkan olması halinde Sayın Gökçek'e her türlü destekte bulunacaklarını belirterek, geçiş sürecinde kendisine yardım etmeye hazır olduklarının altını çizdi.