Yozgat'ın Silüetini Bozan Gökdelen Hakkında Danıştay'dan Karar Çıktı: Bina Kalıyor, Yozgat Şehri Yıkılıyor... Yozgat İdare Mahkemesi, 2 sene önce büyük tartışmalar eşliğinde şehir merkezinde yapımına başlanan gökdelen ile ilgili olarak kararını nihayet açıkladı. İnşası tamamlanan gökdelenin Yozgat'ın mevcut silüetine yakışmayacak derecede güzel olması sebebiyle Yozgat ilinin yıkımına hükmeden mahkeme gerekçeli kararında "Yapılan incelemeler ve tetkikler neticesinde M.Ö. 3000 senesinde Eti'ler tarafından inşasına başlanan Yozgat'ın, kent merkezindeki gökdelene uygun mahiyette tekrar düzenlenmesi için yıkılması gerekmektedir" ifadelerine yer verirken, Yozgatlılar haberi büyük bir coşkuyla karşıladı. Adnan Menderes Bulvarı'nda iki sene içerisinde yükselen 124 metrelik Yoz-Gök Gökdeleni ile ilgili verilen mahkeme kararı, Yozgat'ta hareketli saatlerin yaşanmasına yol açtı. Mahkemenin açıklamasının ardından hiç vakit kaybetmeden basın mensuplarının karşısına geçen Belediye Başkanı Haşmet Edipkul "Karar öncelikle tüm Yozgatlılar için hayırlı olsun. Ki ben hayırlısı olacağına inanıyorum. Yani şu durumumuzdan daha kötü nasıl olabiliriz ki; el ele verip çalışırsak hiç değilse biraz bir şeye benzeyen bir şehir inşa edeceğimize benim inancım tam" diyerek, duyduğu memnuniyeti gözler önüne serdi. Gökdelenin yıkılması için kim veya kimlerin dava açtığını halen bilmediklerini de kaydeden Haşmet Edipkul, "Yozgat gibi bir şehirle kimin ne alıp veremediği var bilemiyoruz ancak Yoz-Gök'ümüzü kimseye yedirmeyeceğimizi herkes anlamıştır umarım" derken, yıkım kararını temyize götürmeye çalışacak kişilere de müdahele etmekten kaçınmayacaklarını belirterek gözdağı vermeyi ihmal etmedi. Komple bir yıkımın Yozgat için en hayırlısı olacağının bir kez daha altını çizen Edipkul, daha sonra konuşmasına şu sözlerle devam etti: "Bu yıkım kararı aslında Yozgatlı'ya sunulmuş önemli de bir fırsat. Yani dileyen hazır evi barkı yıkılmışken şehirden ayrılabilir... Dicem ama ben de bu insanları biliyosam tek bir tanesi bile yerinden kıpırdarsa neyim... Öylece yıllar boyu inşaat izlerler şimdi. Valla eğlence çıktı hepsine. Neyse,madem böyle bir karar alındı şimdi çok daha dikkatli hareket etmemiz lazım. Yeni macera aramaya hiç gerek yok, yeni yapılacak tüm binalar o gökdelenin aynısı olabilir diye düşünüyorum. Zaten sanıyorum Yozgat nüfusu olarak 4 tane gökdelene sığabiliyoruz... Bu ayrıca özlediğimiz aile ortamını da yaratacaktır; çoluk çocuk üstlü altlı otururuz artık..." Belediye Başkanı Haşim Edipkul'un açıklamaları Yozgatlılar'ı bir kez daha coştururken, bu sabah saatlerinden itibaren halk kendi evlerine balyozlarla girişerek yıkım sürecini başlattı. Şehri yaz bitmeden yerle bir etmek istedikleri öğrenilen halkın konu hakkındaki görüşleri ise şöyle:  Artık o eski Yozgat sadece anılarımızda kalacak. Gerçi zaman her şeyin ilacı, umut ediyorum ki o anılar da bir bir silinecek bir süre sonra... Ben ekmeğimi Yozgat'tan, merkezdeki büfemden kazanıyorum. İlk başta bi "Aç mı kalıcaz acaba, kendimi mi yaksam engellemek için" falan dedim de, oturup sağduyulu düşününce kararı haklı buldum. O büfeden gelecek para da gelmez olsun, taş taşır gene bakarım çocuklarıma. Yeter ki güzelim binaya bir şey olmasın.  Bir bina dikildi, bir millet uyandı...  En başından belediye meclisinde itiraz etmiştim ben, "Böyle bir bina buraya olmaz, durmaz Yozgat'ımızda" dedim. "Bi Murat İş Merkezi'ne bakın, bi buna bakın. Bize çok fazla bu, hak etmiyoruz" dedim, dinletemedim. Buyrun şimdi herkes benim dediğime gelmiş oldu...  Elbette iyi oldu fakat çok geç alınmış bir karar... Yıllarca burada insanları o silüete mahkum ettiler, yazık...  Ben o gökdeleni zaten ilk maketini gördüğümden beri sevmişimdir. En çok da o toparlak kafası hoşuma gidiyo. Tahmin ediyorum ki komşumuz Çorum'dan da net bir biçimde görünüyodur...hehe...hehehe... Mesajı almışlardır umarım Biz zaten mutfağın duvarını kırdırıp salona mı katsak acaba, belki bir şeye benzer mi o haliyle derken o kutlu kararı duyduk. O gazla da ben balyozla girmişim zaten eve; bizimki zaten aşağı yukarı kararın gerektirdiği gibi oldu. Yılların acısını çıkardım, rahatladım. Herkese tavsiye ediyorum...  Bakın şu duvardaki resim, Yozgat Meydanı 1941... Kafanızı çevirin bakın, ne görüyorsunuz? Tamamen aynı di mi? Bugün çeksen, siyah beyaz bastırıp assan duvara hiçbi fark yok. Çok şükür o gökdelen geldi de buna bir son verdi artık...