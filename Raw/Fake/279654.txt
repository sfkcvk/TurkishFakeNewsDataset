Erdoğan'ı Miting Meydanlarından İndiremeyen YSK, Her Partiye Birer Cumhurbaşkanı Atayarak Sorunu Kökünden Çözecek Cumhurbaşkanının tarafsız davranmadığına ve belli bir siyasi partiye destek olacak şekilde propaganda yaptığına ilişkin gelen itirazları değerlendiren Yüksek Seçim Kurulu, devrim niteliğinde bir karara imza attı. Mevcut Cumhurbaşkanının önünü kesmektense, her partiye birer cumhurbaşkanı atamanın daha kolay olacağını söyleyen YSK yetkilileri “Ya şimdi onu meydanlardan alarak değil de, belki diğer partilere de sembolik birer cumhurbaşkanı atayarak tatlıya bağlasak? Çünkü görüyorsunuz... Kendisi biraz... Şey... Nasıl desem… Pek hevesli...” sözleriyle yeni uygulamanın müjdesini verdi. Seçimler öncesinde Cumhurbaşkanı Erdoğan’ın konumuna ilişkin gelen itirazları değerlendiren YSK, nihayet kararını açıkladı. Sabah saatlerinde düzenlenen basın toplantısıyla konuya değinen YSK Basın Sözcüsü Mustafa Bilir, eşitlik ilkesini hayata geçirebilmek adına her partiye bir fahri cumhurbaşkanı atanacağının müjdesini verdi. “Yani öyle garip garip bakıyorsunuz da… Noldu yani? Sanki bilmiyorsunuz kendisini… Buyrun aranızda gönüllü olan varsa gitsin Sayın Erdoğan’ı indirmeye çalışsın miting meydanlarından, buyrun… Hadi…” sözleriyle başka seçenek bulamadıklarını söyleyen Bilir, en güvenli ve en 'şark tayinine sebep olmayacak' çözüm yolu olarak bunu bulabildiklerini kaydetti. Mustafa Bilir, “Yani mesela işte Somali Cumhurbaşkanı bizim hasmımız diyen olursa, efendim Slovenya Cumhurbaşkanı’yla kiralık anlaştık diyen olursa o da kabulümüz. Gelsinler miting meydanlarına çıkartsınlar” diyerek de, ülkeye gelecek tecrübeli yabancıların önünü açmaktan yana olduklarını vurguladı. Toplantının sonunda tüm partiler için yeni uygulamanın hayırlı olmasını dileyen YSK Sözcüsü “Tamam mı arkadaşlar? Herkesin cumhurbaşkanı var artık. Daha da itiraz istemiyoruz. Kaldı mı başka bir şey? Tamam haydi dağılalım” sözleriyle konuşmasını sonlandırdı. Fahri cumhurbaşkanı atamasının teknik detayları ve alınan önlemler ilgili olarak da basın mensuplarına birer broşür dağıtıldı. YSK tarafından dağıtılan broşürde yer alan yeni uygulamanın detayları ise şu şekilde yer alıyor: - Her parti YSK'ya 3 fahri cumhurbaşkanı adayı sunacak - Bu adaylar arasından Cumhurbaşkanı her partiye bir fahri cumhurbaşkanı atayacak - Atanan fahri cumhurbaşkanları seçime kadar görev yapacak ve desibel üzerinden ücretlendirilecek. Daha çok bağıran cumhurbaşkanı adayının daha çok kazanması sağlanarak rekabet artırılacak. - Valiliklere yazı yazılacak ve fahri cumhurbaşkanlarının açılış yapabilmesi için uygun tesis, kavşak, köprü ayarlanması istenecek. Bulunamazsa cumhurbaşkanları lokanta, bir milyoncu, minibüs durağı, en olmadı gazoz veya hediye paketi gibi şeylerin açılışıyla idare edecek. - Bir cumhurbaşkanının açılış yaptığı yerin 10 km yakınında aynı anda başka cumhurbaşkanı açılış yapamayacak ancak daha önce açılışı yapılmış tesisler tekrar açılmak üzere tahsis edilebilecek. Bunun için, mevcut Cumhurbaşkanının onayı gerekecek. - Cumhurbaşkanlarının mitinglerde ihtiyaç duyabilecekleri kareli gömlek, güneş gözlüğü, gözyaşlarını silmek için mendil ve farklı dillerde Kuran-ı Kerim gibi ihtiyaçlar partilere seçim yardımı olarak dağıtılacak. - “Tek değişiklik hakkı” ilkesi de unutulmadı. Buna göre, kendi cumhurbaşkanından memnun kalmayan parti, seçimlere kadar, bir defaya mahsus olarak değişiklik talep edebilecek