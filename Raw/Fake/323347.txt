Murat Ercin(21), 1 Bölüm Daha House Of Cards İzleyip Öyle Başlayacak Yarınki Finale Çalışmaya… Aynen... ABD siyasetinin kirli iç yüzünün son kurbanı, Marmara Üniversitesi Hukuk Fakültesi öğrencisi Murat Ercin oldu. Talihsiz genç, bu akşam basına yaptığı açıklamada yarınki Borçlar Hukuku finaline çalışmadan önce 1 bölüm House of Cards izleyip biraz kafasını boşaltmak istediğini belirtirken, uzmanlar o dersin şimdiden yalan olduğu konusunda hem fikir. Akşamüstü Bostancı’da bulunan evine varmasının ardından sürekli olarak yarınki borçlar hukuku finaline çalışmak zorunda olduğunu vurgulayan Murat Ercin, ailesiyle birlikte yediği iftar yemeğinin ardından odasına çekildi. İlk iş olarak ders notlarını ve kitabı masasına koyan hukukçu adayı, masanın fotoğrafını instagram'da #final hashtag'iyle paylaşmasının ardından istemsiz bir biçimde Laptop’ını açtı. Ercin, bir süre Facebook’ta gezinip arkadaşlarıyla “Napıyım ya, ben de borçlar çalışıcam şimdi”, “Kanka bu sene sıkı tutuyorum, bak 21:00 olsun başlıcam direksman”, “Olum finaller bitsin bi Büyükada yapalım kesin, acayip çalışıyorum bunaldım valla” şeklinde mesajlaşmasının ardından yeterince motive olduğuna hükmederek notları eline aldı. Takriben 3. satır civarında annesinin elinde çayla odasına girmesiyle birlikte ise gecenin kaderi değişti. Ders notlarını çay bardağı altlığı olarak da kullanabileceğini fark eden Ercin için, elde çayla internetten dizi açma süreci kaçınılmaz oldu. “Çayımı içiyim de…” niyetiyle açılan ilk bölüm adeta su gibi akıp giderken, en heyecanlı yerinde kesilen House of Cards, talihsiz gence bir bölüm daha açtırttı. Haber yayına hazırlandığı esnada halen “Tamam ya son bi bölüm daha atıyım da, sonra hemen başlıyorum… Hadi en fazla 2 bölüm olsun, ama 3 değil yani” şeklinde açıklamalarda bulunan Ercin, başına geleceklerden habersiz olmasının yanında acı gerçeği inkar etme çabasıyla da yürekleri dağladı.  Ercin'in durumunu değerlendiren uzmanların ortak görüşü ise o işin yalan olduğu yönünde. “Şimdi bu çocuk 9'da başlasa, gece 2'ye kadar 6 bölüm izlese sonra gaza gelip biraz da internetteki yorumları falan okusa derken saat 4 olur zaten. O saatten sonra da ya şimdi yatayım sabah erken kalkıp bakarımla kendini bir süre daha kandırır ya da gerçekleri kabullenip dersi yaz okuluna havale ederek 2 bölüm daha dizi izler. Her halükarda FF'i garantiledi” diyen uzmanlar, Frank Underwood'un Türk eğitim camiasında yarattığı tahribatın ABD siyasetinde yarattığına neredeyse eşdeğer olduğuna dikkat çektiler.