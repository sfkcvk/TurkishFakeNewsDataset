Komisyon Görüşmelerinde Yaşanan Kavgaları Düzenlemek İçin Toplanan Meclis Komisyonunun İlk Oturumunda Yumruklar Konuştu Eğitimde 4+4+4 sisteminin görüşüldüğü komisyonlarda yaşanan arbedelerin giderek kontrolden çıkması üzerine toplanan "meclis arbede düzenleme komisyonunun" ilk oturumu olaylı başladı. Meclis sınırları içerisinde yaşanan kavga ve itişmelerin bir kurala bağlanması amacıyla iç tüzükte yapılacak değişikliklerin görüşüldüğü komisyonun ilk oturumuna "saç çekmek serbest olsun mu olmasın mı?" maddesi üzerindeki tartışmalar damga vururken, AKP ve CHP milletvekilleri arasındaki sözlü sataşmalar kısa sürede yumruklaşmaya dönüştü.    
 
Oylama sonucu, meclis arbedelerinde uygulanması kabul edilen kurallardan bazıları ise şöyle:
 
- Meclis çatısı altında kürsü işgal etmiş sayılmak için, bir parti en az 50 milletvekili ile 30 dakika boyunca kürsüyü kontrol altında tutmalıdır. Bunu başaran parti, kendi flamasını kürsüye asar. Karşı taraf ise, rakip partinin işgalini 30 dakika dolmadan savuşturarak komisyonda söz sahibi olmanın yollarını arar.
 
- Toplantı salonunu işgal edecek ve savunacak ekipler, çıkacak olan arbede öncesi her iki ekipten birer milletvekilinin meclis bahçesinde güreşmesiyle belirlenir. Güreşi kazanan milletvekilinin grubu, salonu öncelikle işgal etme hakkına sahip olur.
 
- Kavga sırasında karşı tarafa fırlatmak amacıyla kullanılabilecek araç gereçler meclis çatısı altında temin edilebilen malzemelerle (ataş, tel zımba, hesap makinesi, mikrofon, bardak vb.) sınırlıdır. Bunlar dışında kalan maddeler yabancı madde sayılacak ve kullandığı tespi edilen milletvekili, 2 ila 6 hafta arasında (cismin ağırlığına göre) komisyon toplantılarından men edilecektir.
  
- Yaralıların tedavisini yapmak, genel başkana durum raporu vermek ve sıvı takviyesi amacıyla her iki ekibin bir kavgada toplam 5 dakikayı geçmemek kaydıyla 2 iki kez mola alma hakkı vardır
 
- Arbedeye her milletvekilinin 2 danışman getirme hakkı vardır. Eğer söz konusu danışman sırf kavgaya getirilmek amacıyla tutulduysa maaşının %50'si bizzat milletvekili tarafından ödenecektir. 
 
- Üstüste 3 kez arbededen galip ayrılan tarafın milletvekillerine 1 maaş ikramiye verilecektir. 
 
Yarın öğlen saatlerinde tekrar toplanacak olan "meclis arbede düzenleme komisyonunun" gündem maddeleri ise, halen tedavisi süre Gemciler'in yerine yeni bir komisyon başkanı seçilmesi, galibiyet primlerinin günün ekonomik şartları göz önüne alınarak yeniden düzenlenmesi ve oturumların canlı yayın hakları için Acun Medya tarafından yapılan 6 milyon dolarlık teklifin değerlendirilmesi olarak belirlendi.