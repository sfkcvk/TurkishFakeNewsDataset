Tam Bir Kova Burcu Kadını ile Tam Bir Akrep Burcu Erkeğinin İlişkisi, Tam Birer Gerizekalı Olduklarını Anlamalarıyla Sona Erdi 3 yıl önce ortak arkadaşları aracılığıyla tanışıp burçlarının uyumuna güvenerek bir ilişkiye yelken açan İpek Serince (26) – Yiğit Turkan (27) çifti, tam bir kova burcu kadını ve tam bir akrep burcu erkeği olarak girdikleri süreci tam birer gerizekalı olarak tamamlamanın burukluğunu yaşıyorlar. Bu sabah düzenledikleri basın toplantısıyla ayrılık kararını açıklayan genç çift, birbirlerini yükselen burçları konusunda yalan söylemekle itham ederlerken, ikiliye yakın kaynaklar ayrılık kararının tüm kozmos için hayırlı olduğu konusunda ortak görüş bildirdiler. İlişkilerinin bitişini ortak bir basın toplantısı düzenleyerek kamuoyuyla paylaşan çift adına ilk açıklama Yiğit Turkan’dan geldi. "Ya aslında benim burçlarla alakam 'Akrep burcu ateşli olur' bilgisiyle sınırlıydı, onu da belki arada ekmeğini yerim diye öylesine öğrenmiştim. Ama baktım daha ilk tanışmada İpek ‘Akrep-Kova uyumsuz gibi görünür ama ben katılmıyorum. Çok tutkulu bir aşk yaşabilirler’ falan dedi, o noktada işin rengi değişti. Kırk yılın başı Nevizade’de aynı masaya düştüğüm bir kız Akrep-Kova uyumludur dediyse o saatten sonra tam bir Akrep burcu olmaktan başka şansım yoktu" diyen Turkan, ilişkilerinin başlangıcında burç uyumundan ziyade İpek'in o gece giydiği göğüs dekolteli bluzun daha etkili olduğunu da samimiyetle itiraf etti. Tipik bir kova kadını olarak burcunun tüm özelliklerini büyük bir gururla taşıdığını vurgulayan İpek Serince ise, ilk günkü sözlerinin hala arkasında olduğunu iddia etti. "Yıldız haritalarımızın bu denli uyumuna rağmen ilişkinin bu noktaya gelmesi inanın akıl alır gibi değil. Bilmiyorum, belki Yiğit'in doğum saatinde bir yanlışlık vardır, bu konuda da kendisinden defalarca açıklama bekledim ama hep çelişkili ifadeler kullandı" diyerek eski erkek arkadaşı hakkındaki şüphelerini dile getiren Serince, ayrıca ay burcu ve yükselenleri yüzünden de ayrılmış olabileceklerini kaydetti. Eski sevgilisinin suçlamaları üzerine cep telefonunu çıkararak annesini arayan Yiğit Turkan, iddiaları "Alın buyrun, tüm bu ithamlara gerekli yanıtları en yetkili merci olan annem verecektir. Kendisi beni gece 02.30 gibi doğurduğunu söylüyor. Eğer hacca gitmiş kadın yalan söylemiyorsa yükselenim Kova ulan benim!" sözleriyle yanıtladı. Telefondan gelen "Sayın abonemiz, telefonunuz borcundan dolayı kullanıma kapanmıştır..." uyarısı üzerine bir kez daha Serince tarafından "Gerizekalı" olarak nitelendirilen Turkan, şöyle devam etti: “Ya inanmıyorum ya. Ben bu ilişki için neler yaptım ve şu gördüğüm muameleye bakın. Akrep erkeği öfkeli olur dediler, Ortaköy sahilindeki tüm çay bahçelerinin garsonlarına ayrı ayrı atarlanıp hepsinden bilfiil dayak yedim, istedim ki Yiğit soğuk çaya dayanamaz diye namım yürüsün. Kinci olur dediler, beni meşgule düşürdüğü için 3 senedir öz babamı aramıyorum. Kıskançlıktan 4 kere telefonunu kırdım kızcağızın, mal gibi borç harç 4 kere gittim daha üst modelini aldım… Sırf 'Akrep erkeğinin cinsel hayatı karnaval gibidir’ sözünü haklı çıkarmak için İpek’i evde altı slip don üstü polis üniforması kostümüyle beklerken yanlışlıkla çöpü almaya gelen kapıcıyla bile yüz göz oldum. Tipik Kova burcu nankörlüğü işte...” Kova burcu kadınının vefa konusunda tüm kozmosa tur bindireceğini iddia eden Serince'nin "Ama önce bizi çözmeniz gerekir. Mesela bir kova kadını olarak ben tam bir bilmece gibiyim, çözdükçe karşımdakine büyülü bir dünya yaşatırım. Gizemli bir çekiciliğimiz vardır bizim” açıklamalarına, Turkan’ın “Gizemli çekicilikle kastedilen destekli sutyense eğer doğru söylüyor” şeklinde yanıt vermesi üzerine çift ateşli bir tartışmaya girişti. Tartışma, İpek Serince’nin “Bana göre hava hoş, ayın 15’inden itibaren Jüpiter benim aşk evimde nasılsa, sen kendini kurtarmaya bak Yiğit” sözleriyle beraber ortamı terk etmesinin ardından son buldu. Toplantının sonunda hiçbir şekilde pişman olmadığını belirten Yiğit Turkan, tam bir akrep erkeğine yakışır bir biçimde renkli cinsel hayatının devamını sağlayabilmek için basın mensuplarına seslendi: “Ya ben bir süre uzak kaldım da siz biliyorsunuzdur, benim laptop’ı getirsem bi DNS ayarı yapabilir miyiz ona?”