Küçük Alper'den Büyük Fedakarlık: ''Devletimize fazla masraf olacaksa bu senelik okullar hiç açılmasa da olur bence...'' İlk ve orta dereceli okullarda yeni öğretim yılının başlamasına kısa bir süre kala bütçe kesintisi ve dövizdeki yükseliş nedeniyle ders kitaplarıyla ilgili belirsizlik sürerken, Bahçelievler Mithatpaşa İlköğretim Okulu 4. sınıf öğrencisi Alper Ündür(9)'den şaşırtan bir öneri geldi. ''Anladığım kadarıyla devletimiz bir takım maddi sıkıntılar yaşıyor. Olabilir, her devletin başına gelebilir. Eğer kitaplar falan fazla masraf olacaksa bu sene okullar hiç açılmasa da olur. Varsın bu yıl da okula gitmeyiverelim...'' diyen minik Alper, örnek fedakarlığıyla herkesi duygulandırdı.  Bir süredir internette okuduğu haberlerin kendisini çok etkilediğini belirten Ündür, ''Ekonomik bir savaş içinde olduğumuz için bu yıl okullara kitap verilemeyebileceğini öğrendiğimden beri inanın gözüme uyku girmiyor. Sürekli devletimize nasıl yardımcı olabileceğimi düşünüyorum.'' derken, ilk tepkisinin yakmak için babasından ABD doları istemek olduğunu ifade etti. Babası Muzaffer Ündür'ün ''Bende ne arar oğlum dolar?'' şeklinde yanıt vermesi üzerine Minecraft'ta dolar şeklinde bina yapıp daha sonra ateşe verdiğini söyleyen minik Alper şöyle devam etti: ''Bu biraz yüreğimi soğuttu ama yine de bana yeterli gelmedi. Devletimiz için daha fazla ne yapabilirim diye düşünürken birden bire aklıma bu fikir geldi. Ben okula gitmezsem benim için kitap masrafına girilmesine de gerek olmaz. Kimse gitmezse o zaman hiç kitap basılmasına gerek olmaz diye düşündüm. Sadece kitap da değil yani. Daha bu okulun elektrik var, suyu var, doğalgazı var. Okullar açılmazsa bunların masrafları da devletimizin kasasında kalır. Büyüklerimizin bunu bir düşünmesini rica ediyorum...'' Ündür, okulunu çok sevdiğini ve 1 hafta sonra öğretmenlerine ve arkadaşlarına kavuşacağı için gerçekten heyecanlı olduğunu da sözlerine eklerken ''Bu önerimi basınla paylaşmadan önce uzun uzun düşündüm. Okula gitmeme düşüncesi beni kahrediyor evet ama şimdi kendimizi düşünmenin zamanı değil. Neticede hepimiz aynı gemideyiz. Fikrimi mahalledeki arkadaşlara açtım, onlar da çok desteklediler. Eğer devletimizin iyiliği için bizim bu yıl okula gitmememiz gerekiyorsa bağrımıza taş basmasını biliriz'' ifadelerine yer verdi.  Seneye durumlar düzelirse okula tekrar başlayabileceklerini de belirten fedakar öğrenci, ''Çarpım tablosu kaçmıyor nasılsa, öğreniriz onu bir ara. Zaten hepsi Youtube'da var. İsteyen oradan da öğrenir yani.'' derken, kendisinin zaten şu an bildiğim tüm İngilizceyi PUBG oynayarak öğrendiğini de sözlerine ekledi.