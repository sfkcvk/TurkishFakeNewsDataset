Türkiye'nin Kredi Notunu Negatif'e Düşüren S&P'dan Hükümeti Rahatlatan Açıklama: ''Ama referanduma kadar iyi kötü batmadan idare eder yani...''  Bu akşam saatlerinde yaptığı açıklamayla Türkiye'nin kredi notunu 'Durağan'dan, Negatif'e düşürdüğünü açıklayan kredi derecelendirme kuruluşu S&P, raporun ayrıntılarındaysa hükümeti rahatlatan ifadelere yer verdi. Raporda, enflasyon ve kur baskılarının Türkiye'deki şirketlerin ve bankaların finansman gücünü zayıflatarak büyümeyi olumsuz etkileyebileceği belirtilirken, her şeye rağmen ekonominin en azından Nisan ayına kadar iyi kötü batmadan idare etme olasılığının yüksek olduğunun da altı çizildi. Standard&Poor's'un not indirim kararının ardından bir basın toplantısı düzenleyen Hükümet Sözcüsü Numan Kurtulmuş, "Başta bir yüreğimiz hoplamadı değil, doğruya doğru. Hatta ben negatif'i duyar duymaz arkadaşlara şu evet videolarını günde 5'e çıkarma talimatı dahi verdim ama sonra gerisini okuyunca hep birlikte bir ferahladık. Referandum'u çıkarıyorsak mesele yok ya. Gerisi Allah kerim" sözleriyle kararı değerlendirdi. Kararın, Türkiye ekonomisinin önümüzdeki 2 aylık süreci bir şekilde çıkaracak kadar sağlam olduğunu bir kez daha teyit ettiğini ve bunun da piyasalara olmasa bile kendilerine güven aşıladığını belirten Kurtulmuş, "Biz de zaten hesabımızı ona göre yapmıştık. Yoksa ne diye yangından mal kaçırır gibi apar topar Nisan'da yapalım di mi? Neyse referandumdan sonra iş bizden çıkacağı için artık kimse bu işin yetkilileri onlar en güzel şekilde değerlendireceklerdir. Yeter ki bizim başımıza patlamasın, şu an buna konsantre olmuş durumdayız" ifadelerine yer verdi. Hükümet sözcüsü, referandumdan 'hayır' kararı çıkarsa 'hayır dediğiniz için ekonomi battı, gördünüz mü yaptığınızı?' çizgisinde ilerleneceğini sözlerine eklerken, son olarak şunları kaydetti:  "O durumda zaten evet çıkana kadar referandum yapma opsiyonumuz da cepte duruyor. 1 Kasım'da bunun olumlu bir örneğini hep birlikte tecrübe ettik. 'Evet' çıkarsa da nasılsa ülke batsa bile kimsenin herhangi bir konuda ses çıkarma şansı olmayacak. Es kaza gözünü karartıp sesini çıkaran olursa da artık muhatabı biz olmayacağımız için yine kafamız rahat. Hayırlısıyla bankalar batmaya başlamadan şu işi bi başımızdan savalım da hele, sonrasına bakarız artık..."