Gaziantep'te Bulunan Enkazın, Geçen Sene Düşen ve Daha Havadayken Yayın Yasağı Getirilen Yolcu Uçağına Ait Olduğu Anlaşıldı.... Bu sabah Gaziantep kırsalında ormanlık alanda köylüler tarafından bulunan enkazı inceleyen yetkililer, enkazın geçen sene radardan kaybolur kaybolmaz yayın yasağı getirilen İstanbul-Diyarbakır seferini yapan TK-324 sefer sayılı uçak olduğunu açıkladı. Gaziantep'in Nurdağı ilçesinin Hamidiye Mahallesi ormanlık alanda bulunan ve ilk başta roket olduğu düşünülen enkazın geçen sene kaybolan yolcu uçağı olduğu anlaşıldı. Nurdağı Kaymakamı Lokman Düzgün, yaptığı açıklamada, olaydan yeni haberdar olduklarını ve jandarma ekiplerini bölgeye sevk ettiklerini söyledi. "Açıkçası ben de merak ediyorum. Acaba bir facia yaşandı da bizim mi haberimiz olmadı" derken, Hamidiye Mahalle Muhtarı ise "Geçen sene Mayıs falandı heralde, gece yarısı gökyüzünden alev topu şeklinde birşey dağa doğru düşüp çakıldı. Suriye'den atılan füzedir diyerek pek önemsememiştik durumu. Belki de yolcu uçağıydı. Keşke birilerine haber verseymişiz" şeklinde konuştu.  Enkazı teknik ekiplerin inceleyeceğini belirten Düzgün, "Kesin olarak o uçak mı emin değiliz. Uçak olduğunu düşünüyoruz. Uçak olup olmadığı teknik ekipler enkazı inceleyince ortaya çıkacak." dedi. Uçaktan geriye pek birşey kalmadığını ifade eden Düzgün, "Sadece kuyruk kısmında TK-324 yazısının olduğu kısım kalmış, o yüzden uçak olma ihtimali yüksek, yani inşallah uçaktır" şeklinde konuştu. Geçen sene İstanbul'dan 270 yolcu ve 12 mürettebat ile havalanan TK-324 sefer sayılı Airbus 321 tipi Diyarbakır uçağı, kalkıştan yaklaşık 1 saat sonra radardan kaybolmuş, hemen yayın yasağı getirilmesi sebebiyle de kimse uçağın kaybolduğunu anlamamıştı. Yakınlarına ulaşamayan yolcu yakınları, televizyonda veya gazetelerde herhangi bir uçak kazası haberi görmeyince çok da tedirgin olmamışlardı. Yakınları için "müsait değil heralde" diyerek durumu pek de önemseyen yolcu yakınları, olayın da üstünün kapatılmasına zemin hazırlamışlardı.