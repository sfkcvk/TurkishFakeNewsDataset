Ekonomi Bakanı Nihat Zeybekçi: ''Bence yaşadığımız dünya da bir bilgisayar simülasyonu zaten...'' Bugün yaptığı 'Dolar'daki artışı kabul etmiyorum' açıklaması sosyal medyada geniş yankı bulan Ekonomi Bakanı Nihat Zeybekçi, akşam saatlerinde düzenlediği basın toplantısıyla sözlerine açıklık getirdi. Konuşmasından bir bölümün cımbızlanarak bağlamından koparıldığını belirten Zeybekçi, "Orada gerçeklik kavramıyla ilgili bir tartışma esnasında ben Dolar'ı sadece bir örnek olarak verdim. Ekonomi bakanı oluğum için konu başka yerlere çekildi. Bence şu an bu basın toplantısı, siz gazeteci arkadaşlar, önümdeki mikrofon falan da gerçek değil mesela. Hepimizin bir bilgisayar simülasyonunun içinde yaşadığımıza inanıyorum" derken, Dolar'ın da bu sahte evrenin önemli bir parçası olduğunu iddia etti.  Gazetecilerin şaşkın bakışları karşısında simülasyon teorisininin uzun zamandır gündemde olduğuna ve dünyada bir çok saygın bilim insanı arafından da ciddi olarak tartışıldığına dikkat çeken Ekonomi Bakanı Zeybekçi, çarpıcı açıklamalarına şöyle devam etti: "Dolar'daki artışa inanmadığımı söyledim evet çünkü ortada Dolar diye bir şeyin olduğu bile son derece şüpheli. Nasıl ki şimdiki teknolojiyle insanlık gerçeğe çok yakın bilgisayar simülasyonları yapabiliyorsa gelecekte de bir uygarlık şu anki evrenimizi çok daha başarılı bir şekilde bilgisayar ortamında yeniden yaratabilir. Orada istediği gibi doları artırır da düşürür de. Haliyle gerçekliği bile şüpheli olan bir şeyin artışına da düşüşüne de inanmak bana saçma geliyor. Siz inanmayabilirsiniz, saygı duyuyorum. Ancak sizlerden de aynı saygıyı bekliyorum..."  Simulasyonun ancak ona inanmayı sürdüren köleler vasıtasıyla ayakta kalabileceğini de sözlerine ekleyen Ekonomi Bakanı, "Ancak bir köle için en dayanılmaz şey biliyorsunuz özgürlüğünü elde eden diğer kölelerdir. Benim sözlerim de bu yüzden birilerini rahatsız etmiş olabilir. Varsın olsun, biz bu millet için gerçeklik kavramını sorgulamayı sürdüreceğiz. Matrix filmindeki kaşık muhabbetini herkes hatırlar zannediyorum. Hani kahin diyor ya aslında kaşık yok diye, o hesap. Doları düşürmeye çalışmanın bir anlamı yok, çünkü dolar yok. Ben inanıyorum ki hepimiz birden zihinsel olarak yoğunlaşıp öyle bir para biriminin olmadığını düşünürsek zaten o saatten sonra düşüp çıkmasının da herhangi bir önemi kalmayacaktır. " diyerek tüm vatandaşları zihinlerini özgür bırakmaya davet etti.