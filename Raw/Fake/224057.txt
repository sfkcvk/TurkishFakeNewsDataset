15 Sene Sonra Ucuz İş Gücü Olarak Kullanmak Üzere 17 Milyon Öğrenci Doğaya Salındı Yeni eğitim öğretim yılının başlamasıyla birlikte ortalama 15 sene sonra kamu ve özel sektörde ucuz iş gücü olarak kullanılacak olan yaklaşık 17 milyon öğrenci de bu sabah ders başı yaptı. Öğretmen geldiğinde ayağa kalkmaktan, konuşmadan önce izin istemeye kadar çeşitli yöntemlerle itaat eğitimleri tamamlanacak olan minikler, 30 küsür sınavı başarıyla geçip gerekli tanıdıkları da bulabilirlerse 20'lerinin ortalarında aşağı yukarı aylık 600 ABD doları maaşla çalıştırılmak üzere hazır hale gelecekler. İlkokul birinci sınıf ve anaokulu öğrencilerinin bir hafta önce uyum eğitimiyle başladığı 2013-2014 Eğitim-Öğretim Yılı için ilk ders zili bugün çaldı. Yaklaşık 3 aylık aradan sonra 17 milyon öğrenci ve 800 bin öğretmen ders başı yaparken, içlerinden şanslı olan bir kaç bin kişi dışında geri kalanların kendilerini tam olarak ne beklediği hakkında en ufak bir fikre sahip olmamaları bir kez daha dikkat çekti. Bu sabah büyük bir heyecanla okullarına ve arkadaşlarına kavuşan minikler, bir sonraki sınav haricinde en ufak bir şekilde ihtiyaç duymayacakları bilgilerle donatılmarının ardından 18 yaşında doğaya salınacaklar. İçlerinden 300 bin kadarı ucuz iş gücü olma konusunda diğerlerine göre avantaj kazanmak için üniversiteye adım atarlarken, kalan bir kaç milyon tanesinden yeterince sebat edenler ülkenin çeşitli bölgelerindeki fabrika, işyeri ve atolyelerde vasıfsız eleman olarak iş başı yaparak ayda 300 ABD Doları karşılığında ülke ekonomisine katkıda bulunacaklar. Üniversiteyi kazananlar ise ortalama 4 ile 8 yıl daha fazla öğretime devam etmelerinin ardından diğerlerinden 300 ABD Doları daha fazla kazancakları bir işe girebilmek için KPSS'ye girme, torpil bulma ve atama bekleme hakkı elde edecekler. Öğretim yılı başlarken çocuklar kadar velilerin heyecanı da görülmeye değerdi. Çocuğu bu yıl okula başlayan velilerden Melek Bercin (34), okul bahçesinde kızıyla vedalaştıktan sonra gazetecilere yaptığı açıklamada “evet biraz ağladı, mızmızlandı ama sonra alıştı prensesim” derken şu an biraz yaramaz ve asi bir çocuk olan minik Beren'in öğretmenlerinin de yardımıyla en geç 20 sene içinde üç otuz paraya eşşek gibi çalışacak kıvama geleceğinden emin olduğunu kaydetti. Yeni öğretim yılı ile ilgili olarak basın mensuplarının karşısına geçen Milli Eğitim Bakanı Nabi Avcı ise, bir eğitimci olarak her ders yılı başında çocukların gözlerindeki o heyecanı ve coşkuyu görmenin bu yaşında bile kendisini halen şaşırttığını belirtirken, “Artık durumun farkında olmadıklarından mı yoksa güvendikleri bi şey mi var bilmiyorum. Muhtemelen fazla televizyon falan izlediklerinden kafalar gitmiş durumda. Neyse hayırlısıyla mezun edelim de bizden çıksın iş" sözleriyle tüm öğrencilere başarılar diledi. Bir soru üzerine her yıl olduğu gibi bu yıl da sınav sisteminde bir takım değişiklikler olduğunu ancak bu durumun öğrencileri ve velileri kesinlikle endişelendirmemesi gerektiğini ifade eden Avcı, “Sistemler değişebilir ama bizim temel amacımız her zaman aynı. Öğrencilerimizin önüne mümkün mertebe çok engel, sınav bilmemne çıkararak o 500 – 600 Dolarlık işi mümkün mertebe zor ulaşılır hale getirmek. Öyle olunca kıymete biniyor çünkü. O süreçte de ay sonunda kredi kartları ve faturaları ödedikten sonra ceplerinde kalanı hesaplamaya yetecek kadar matematik ve faturaları okumalarına yetecek kadar okuma yazma öğretebilirsek ne ala. O da ha bir sistemle ha öbür sistemle olmuş. Niye bu kadar tantana kopuyor anlamış değilim...” diyerek çalışanın her sistemde ucuz iş gücü olmayı başaracağının altını çizdi.