AK Parti Hükumetine Para Karşılığı Danışmanlık Hizmeti Verecek Olan ''McKinsey Makro İktisata Giriş-II'' Ekibi Zorlu Göreve Hazır... Geçtiğimiz Eylül ayı içerisinde Hazine ve Maliye Bakanı Berat Albayrak ile görüşüp danışmanlık hizmeti konusunda anlaşan Amerikan danışmanlık şirketi McKinsey, İstanbul'a hareket etmeden önce gerçekleştirdiği basın toplantısında Türkiye'de çalışmaya hazır olduğunu gösterdi. Bu sabah Türkiye'de çalışacak 12 kişilik ekibi yolcu etmek için J.F.Kennedy Havalimanına gelen ve burada bir basın toplantısı düzenleyen Yönetim Kurulu Başkanı James McKinsey Junior'un, "Ben burada 12 cesur ekonomist görüyorum. Bu 12 keynesyen yürek bugün sadece bir ülkenin ekonomisini düzeltmek için değil, bir partinin bir sonraki genel seçimlerdeki oy oranını belirlemek için yola çıkıyor. Eğer başarılı olurlarsa tarih onları birer kahraman olarak yazacak, okullara, sokaklara isimleri verilecek, fakat başarılı olamazlarsa korkarım ki ajan olmakla suçlanıp, uzun yıllar Türkiye'de tutulmak durumunda kalacaklar. Dilerim görevlerinde başarılı olup buraya başları dik bir şekilde dönerler. Tanrı onları korusun" şeklindeki konuşmasını, McKinsey çalışanlarından ve Türkiye'ye gönderilen ekibin ailelerinden oluşan kalabalık uzun süre ayakta alkışladı. Yönetim Kurulu Başkanının ardından basının karşısına kıdemli uzman Steve Rapelover çıktı. Böyle bir görev olduğunu duyunca hiç tereddüt etmeden gönüllü olduğunu ifade eden Rapelover, "Babam Andrew Rapelover, eminim bugünleri görse benimle gurur duyardı. Bir çoğunuz biliyorsunuz. Babam Andrew da benim gibi bir ekonomistti. 2008 krizinde Türkiye ekonomisini düzeltmeye gitti ve birdaha kendisinden haber alınamadı. Onu çok özlüyorum. Baba, biliyorum bir yerlerde beni izliyorsun. Senin yarım bıraktığın işi tamamlamaya geliyorum.." diye konuştu. Rapelover'ın gözyaşlarına hakim olamadığı konuşma sonrası dinleyenlerin bir kısmının da gözlerinin dolduğu görüldü. Son olarak söz alan Şirket CEO'su David Durden ise çok iyi bir hazırlık süreci geçirdiklerini ve Türkiye şartlarına hazırlıklı olduklarını ifade ederken, ekibinin ajan, dış mihrak, x'in köpeği, y'nin uşağı gibi ithamlar altında iş yapmaya alışkın kişilerden oluştuğunun altını çizdi. Durden son olarak "Türkiye'de bizi nelerin beklediğini biliyoruz. Kolay olmayacak ama başaracak güçteyiz" diye konuştu. Bir basın mensubunun "Türkiye'de sizi en çok ne zorlayacak?" şeklindeki sorusuna, "McErdoğan" yanıtını veren Durden, bir başka basın mensubunun "Türkiye'nin AB'ye girişi için de sizden danışmanlık hizmeti alması ve halen AB'ye girememiş olması sizi rahatsız etmiyor mu?" şeklindeki sorusuna ise, "Bizi niye rahatsız etsin, bu onların problemi" şeklinde yanıt verdi. Newyork-İstanbul uçağının anonsu sonrası aileleri ile vedalaşan ve uçağa doğru yönelen ekip, son kez sevdiklerine ve ülkelerine bakıp gülümsedikten sonra uçaktaki yerlerini aldılar. Uçak 11:30 gibi havalanırken, uçağın havalanmasından dakikalar sonra Cumhurbaşkanı Erdoğan'ın McKinsey'i hedef gösteren açıklamalarda bulunması ile havalimanından çığlıklar ve feryatlar yükselirken, danışmanlık ekibinde yer alan çalışanların yakınları fenalık geçirdi. McKinsey'in 12 kişilik danışmanlık ekibinde tamamı ekonomi dehası olarak kabul edilen 3 uzman yardımcısı, 2 uzman, 1 kıdemli uzman, 1 yönetmen, 1 bölüm müdürü, 1 çaycı, 1 güvenlik görevlisi ve 2 de stajyer uzman yardımcısı bulunuyordu.