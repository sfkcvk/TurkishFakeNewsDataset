İş Kazası ve Şehit Haberleriyle Sarsılan Türkiye'de Tek Teselli, Cenaze Namazlarının Doğru Yöne Kılınacak Olması... Diyarbakır'dan art arda gelen şehit haberleri ve ülkenin çeşitli yerlerindeki iş kazalarıyla birlikte bugünü de yaklaşık 15 cenazeyle kapatan Türkiye, Diyanet'in geçtiğimiz hafta başlattığı doğru kıbleyi tespit etme seferberliğiyle teselli buluyor... Güneydoğu'dan rutin bir şekilde gelmeye devam eden şehit cenazeleri ve sivil ölümü haberleriyle birlikte yine düzenli olarak gerçekleşen iş ve trafik kazalarında yakınlarını kaybeden vatandaşlar, en azından cenaze namazlarını doğru yöne doğru kılacak olmanın buruk sevincini yaşıyor. Diyanet'in geçtiğimiz hafta başlattığı yurt çapındaki 86 bin camiinin kıblesini doğru tayin etme yönündeki çalışmalar zamanlaması itibariyle de takdir toplarken, Türkiye uzunca bir süre daha yoğun bir şekilde kılacak gibi göründüğü cenaze namazlarının yönüyle ilgili şüphelerden arınmanın keyfini çıkarıyor. Konuyla ilgili olarak sosyal medyadan ve telefonla çok sayıda tebrik mesajı alan Diyanet İşleri Başkanlığı ise çalışmalarının gördüğü ilgiden memnun. Diyanet Basın Sözcüsü İbrahim Yayan, bugün düzenlediği basın toplantısıyla kurumu adına takdir ve teşekkürleri kabul ederken, "Yani her gün birileri ölüyor ve ölmeye devam edecek, bu net. Madem bu insanlar ölecek, bari cenaze namazları düzgün kılınsın" ifadelerine yer verdi.  Ülkedeki cenaze namazı yoğunluğunu göz önüne alarak 2016 yılı itibariyle kıble konusundaki hataları minimuma indirmek için gerekli hamleleri yaptıklarını ve büyük bir altyapı atağı başlattıklarını belirten Yayan, "Valla bunca sene ölen arkadaşlara Allah'tan rahmet diliyorum ama cenazelerinden çok emin değilim. Neyse, artık herkesin gönlü rahat olsun, musalla taşından korkmasın" derken, açıklamalarını şu sözlerle noktaladı: "Bakın daha bu sabah Ankara'da yeni yapılan iki caminin hassas kıble ayarlarını bizzat Diyanet görevlileri olarak biz yaptık. Şu kadarını söyliyim Whatsapp'tan konum atsan bile 10-15 metre şaşar, bunda neredeyse sıfır hata. Kıbleye doğru cetvel gibi namaz kılıyoruz resmen, yağ gibi akıyor dualar... Şimdi tabi Allah gecimden versin de insanın da ölesi gelmiyor değil... Başta şehitlerimizin aileleri olmak üzere tüm vatandaşlarımız da inşallah durumu bu açıdan ele alırlar..."