Çocuğun Aldığı Teşekkür Belgesiyle Umutlanan Ailenin Sevinci Kısa Sürdü: ''Bön Enös Abö'nön filmine gödecem!'' Oğulları ilk öğretim 7. sınıf öğrencisi Kaya Ege Ayyüz(13)'ün yarı yıl sonunda getirdiği teşekkür belgesiyle kısa bir süre umutlanan Ayyüz ailesinin sevinci 24 saat bile süremeden yerini hayal kırıklığına bıraktı. Bu öğleden sonra çocuğun  "Bobo bön Enös Abö'nön filmine gitmek östöyüm hadö götürün bönü" talebiyle sarsılan aile, bir şekilde teşekkür belgesi alan düz gerzek bir ergen yetiştirdikleri gerçeğiyle yüzleşti.  Konuyla ilgili olarak yaptığı açıklamada, teşekkür belgesinin eve gelmesiyle Enes Abi'sinin filmine gitme talebi arasındaki yaklaşık 22 saatlik sürede Kaya'nın gerçekten yaşıtlarından farklı, belki biraz daha parlak ve gelecek vaat eden bir çocuk olduğuna kendini inandırdığını belirten acılı anne Özlem Ayyüz(39), yine de yaşattığı bu kısa mutluluk için oğluna minnettar olduğunu ifade etti.  "Ben o adamın kim olduğunu bile bilmiyordum. Özlem youtube'dan açıp gösterince durumu anladım. Allah kahretsin böyle işi" diyen baba Onur Ayyüz(42) ise eğitim sistemine olan inancını tamamen yitirdiğini dile getirdi. "Bu salağa nasıl teşekkür vermişler arkadaş? Bizim zamanımızda öyle kolay değildi ya bu işler" diyen Ayyüz, az kalsın teşekkür aldı diye Kaya'ya akıllı saat alacağını da belirtirken, "Allah korudu resmen. Alırım 20 liraya biletini gitsin Enis abisini mi izliyo ne bok yiyosa yesin" sözlerine yer verdi.