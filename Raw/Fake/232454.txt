AKP Milletvekili Tekin Ali Şan Şansını Deniyor: ''Müslüman bir ülkede yılbaşının kutlanması çok saçma değil mi yaa?'' Türkiye tarihinin en büyük yolsuzluk operasyonu ile çalkalanan AK Parti'de sular bir türlü durulmuyor. Parti içi istifalar ve cemaate yakınlığı ile bilinen vekillerin açıklamalarıyla çalkalanan iktidar cephesinde, bugüne kadar sessizliği ile tanınan Mersin Milletvekili Tekin Ali Şan önemli açıklamalara imza attı. Yaklaşan yeni yıl öncesi müslüman bir ülkede yılbaşı kutlamalarının yanlışlığına değinen deneyimli siyasetçi, gülüşmelere neden olurken; ''Ya arkadaşlar, gülmeyin lütfen. Burası müslüman mahallesi.. Önemli bir konu bu.. İstirham ederim'' diyerek de, iyi niyetli çabalarını bir süre daha sürdürdü. Bu sabah mecliste basın mensuplarının karşısına geçen Tekin Ali Şan, yılbaşı kutlamalarını eleştirdiği konuşmayla her şeye rağmen partisi için bir umut ışığı olduğunu ispatlamaya çalıştı. Israrla sorulan yolsuzluk iddialarına karşın ''Arkadaşlar, onu her zaman konuşuruz. Bakın önümüz yılbaşı. Bu 10 günde, şu işi konuşmayacaksak ne zaman konuşacağız!!!'' şeklinde konuşan başarılı siyasetçi sözlerine şöyle devam etti: "Bakın, şunun şurasında yılbaşına bir şey kalmadı siz hala işin dalgasındasınız. Yok ayakkabı kutusuymuş, yok milyon dolarmış, emniyet müdürüymüş... Bu millete yine yılbaşı kutlatacaklar kimse bundan bahsetmiyor. Gazetelere bakıyorum bir damla haber yok. Bunlar maksatlı işlerdir. Her sene dikkat ediyorum yılbaşını ilk Avustralyalılar kutluyor... Alenen dış güdümlü bir durum söz konusu. Bunun üstüne gitmeyeceksek neyin üstüne gideceğiz? Bir kısım medya diyeceğim ama hepsi böyle... Yazık.. Çok yazık...'' Yaptığı açıklamalar karşısında basın muhabirlerinin kendi arasında gülüşmesi üzerine sesinin tonunun yükselten Tekin Ali Şan, ''Arkadaşlar! Arka sıra! Aloo... Sırf bir yılbaşı eğlencesi uğruna hindilerin katledilmesine sessiz mi kalacaksınız? Bu mudur müslümanlık?'' derken, bazı muhabirlerin toplantıyı terk etmesi üzerine gözyaşlarına hakim olmakta güçlük çekti. ''Yazıklar olsun ya.. Eskiden hiç değilse sözümüz dinlendirdi, lafımız sayılırdı.'' diyerek gazetecileri ikna etmeye çalışan Mersin Milletvekili, daha sonra salonda kalan tek muhabir olan Star Gazetesi çalışanı İbrahim Şenduvar ile uzun süre dertleşti. Müslüman bir ülkede yılbaşı kutlanmasına gerçekten içlendiğini ifade eden Tekin Ali Şan, ''Yemin ederim İbrahim, benim başka bir niyetim yoktu.  Sen söyle, gerçek gündem bu olmalı değil mi? Baksana adamlara, koştur koştur İsa'nın doğum günün kutlamaya gidiyolar... İbo, İbo, Hocam nereye yaa? Dur ben de geliyorum, dışarıda devam edelim madem'' diyerek,  basın toplantısını noktalamak zorunda kaldı.