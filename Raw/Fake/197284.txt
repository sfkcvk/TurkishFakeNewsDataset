“The Hobbit” Filminin Vizyona Girmesine Sayılı Günler Kala, Binlerce Meraklıyı "kitabı daha iyiydi yaa" Diyebilecek Olmanın Heyecanı Sardı Yüzüklerin Efendisi serisinin yeni filmi “The Hobbit – An Unexpected Journey”in gösterime girmesine sayılı günler kala, filmi eleştirmek için heyecanla bekleyen “Kitabı daha güzeldi yeaa” kitlesi de son hazırlıklarını tamamlamak üzere. Daha önce Twilight, Harry Potter ve Da Vinci Şifresi filmlerindeki performansıyla göz dolduran kitle, özellikle “Hz.İsa’nın Çilesi” filmine verdiği “Cık, kitabı daha iyiydi” tepkisiyle Vatikan’ın da takdirini kazanmayı başarmıştı.

 The Hobbit’in gösterime girmesinden önce “Türkiye Kitabı Daha İyiydi’ciler Kolektifi” adına bir basın açıklaması yapan Burak Çağlayanlar, son Yüzüklerin Efendisi filminden bu yana Hobbit’in beyaz perdeye taşınacağı anı beklediklerini belirtti. Son dönemde bilindik bir kitap çevirisi olmadığı için çok zor dönemler geçirdiklerinin de altını çizen Çağlayanlar, "Cloud Atlas var tabi ama onun kitap olduğunu ne yalan söyleyelim bilmiyorduk. Mecburen filmi izledikten sonra kitabı okuduk, tabi ki kitabı daha güzel, ancak söylerken o randımanı orada alamadık" dedi. 
Grup olarak, uyarlamaya karşı çıkışın hayat felsefeleri haline geldiğini söyleyen Çağlayanlar “Ben geçen ay kitabı iki kere daha okudum, şu an her cümlesi ezberimde. Film hele bi çıksın, nerde hata, nerede yanlışlık var tak tak tak saymaya hazırım. Şimdilik sadece ‘kitabı daha iyi’ diyebiliyorum, gerekçeli kararımı film vizyona girdiğinde açıklayacağım” dedi.  
Yüzüklerin Efendisi serisinin yönetmeni Peter Jackson’ı daha evvel de uyardıklarının altını çizen Çağlayanlar: “Bakın burada işi gücü hobbit olmuş, soyunun elf'lere dayandığını belgelerle ispatlamaya hazır insanlar var. Ben bizzat Bilbo’nun soyağacına kendi sülaleminkinden daha hakimim. O Peter Jackson bunları bilsin, ayağını denk alsın. En ufak hatada gözünün yaşına bakmam” sözleriyle ünlü yönetmene bir kez daha gözdağı verdi. 
 
Yaklaşan gösterime giriş tarihi ile birlikte dünyanın çeşitli köşelerinden yükselen benzer tepkilere karşılık, yönetmen Peter Jackson da bu sabah sessizliğini bozarak konuya ilişkin bir açıklama yaptı. "The Hobbit" de dahil olmak üzere bugüne kadarki tüm Tolkien uyarlamalarında kitaba kasten uymadıklarını belirten ünlü yönetmen "Araştırdık, Yüzüklerin Efendisi izleyicisinin yarıya yakını sırf 'kitabı daha iyiydi' diyebilmek için sinemaya akın eden manyaklardan oluşuyor. Onlara istediklerini vermezsek bir sonraki film gişede batar. Bu çok net. Sırf gönülleri olsun diye araya yanlış parçalar atıyoruz. Ben de bilirim yoksa kusursuz film çekmeyi, eşşek gibi bütçe var elimizde ama neticede piyasaya çalışıyoruz" sözleriyle duruma açıklık getirdi.
 
Kitaba uymamanın maddi getirilerinin yanı sıra birçok Tolkien hayranına da kendini gösterme fırsatı sağladığını belirten Jackson, "olay sadece para da değil. Yüzüklerin Efendisi'nde bir Tom Bombadil koymadık, hala sağda solda, kızlı ortamlarda bunun ekmeğini yiyenler var, biliyoruz, bizim de kulağımıza geliyor bu tip şeyler" derken, son olarak yeni filmin de özellikle bu sayede ilk kez seks yapma şansı yakalayacak ergen hayran kitlesi için hayırlara vesile olmasını diledi.