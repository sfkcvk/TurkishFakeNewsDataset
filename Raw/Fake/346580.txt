Fatih'te Yaşayan Araplar, Bayram Tatilinden Dönen Türk Azınlığa Tepkili: ''Memleketlerine böyle rahat gidip gelebiliyorlarsa demek ki bunlar mülteci değil...'' İstanbul Fatih'teki Türk azınlığın bayram tatili için gittikleri memleketlerinden geri dönüşleri sürerken, bölgedeki Arap nüfus arasında tepkiler de yükselmeye devam ediyor. Yaşanan duruma bir anlam veremediklerini belirten Arap vatandaşlar, ''Mültecidir diyerek bağrımıza bastık, ekmeğimizi paylaştık ama bu işte bir gariplik var. Memleketlerine bu kadar rahat gidip geri gelebiliyorlarsa demek ki bunlar mülteci değil'' sözleriyle olayda bir suistimal kokusu aldıklarını dile getirdiler.  Yaşanan ufak tefek tatsızlıklar dışında Fatih'teki Türk azınlıkla bir problemlerinin olmadığının altını çizen Iraklı Khaled El-Hakimi, ''Yanlış anlaşılmasın, benim de kiracılarımdan biri Sivaslı Türk bir aile. Allah için, bir kötülüklerini de görmedim bugüne kadar. Burada sığınmacı olarak zorunluluktan bulundukları için zaten kendilerine elimizden geldiğince yardımcı da olmaya çalışıyoruz ama bu nasıl mültecililik ben anlamadım şahsen. Ben bile memleketime bu kadar rahat gidip gelemiyorum'' ifadelerine yer verdi.  Beş yıldır Aksaray'da lokanta işleten Suriyeli Walid Muallem ise Türk azınlığın bayram tatillerinde memleketlerine gidebilmelerini kendisinin de garipsediğini ancak yine de durumdan memnun olduğunu belirtti. ''Biz kesinlike yabancı düşmanı, ırkçı insanlar değiliz ama maalesef normal zamanda çoluğumuzu çocuğumuzu sokağa salarken tedirginlik yaşıyoruz. Böyle bayramlarda onlar memleketlerine falan gidince en azından 3-5 gün de olsa bir rahatlıyoruz'' diyen Muallem, devletin bu konuya bir an önce el atması gerektiğini de sözlerine ekledi. ''Yani burada zorunluluktan bulunana zaten bir lafımız olamaz ama keyfi olarak Fatih'te yaşayan Türklerle ilgili bir adım atılması gerekiyor'' diyen İranlı Amir Hossein ise 2 yıldır Horhor Mahallesi'nde yaşadığını ve mahalledeki bazı dükkanlarda Arapça tabela bile bulunmadığını söyledi. ''Kim mülteci kim değil bunun tespitinin iyi yapılması lazım. Yoksa nasıl olacak böyle bilmiyorum. Ev kiralıyorlar, giren çıkan belli değil. Bir şey söylüyorsun anlamıyorlar. Yıllardır burada yaşıyorlar ama dilimizi öğrenmiyorlar'' diyen Rahmani, böyle giderse ailesiyle birlikte Esenyurt'a taşınmak zorunda kalacağını da üzülerek ifade etti.