Twitter Fenomeni Olan Barış Saydan, Kendisine Adam Gibi Bir İş Bulması İçin Ailesi Tarafından Son Kez Uyarıldı Popüler sosyal medya sitesi Twitter'da "eşşekherifindamadi" nicki ile binlerce takipçiye ulaşan Barış Saydan (26), son olarak kız isteme teşebbüsünün de hüsranla sonuçlanmasının ardından kendisine adam gibi bir iş bulması konusunda ailesi tarafından sert bir dille uyarıldı. Dertli baba Oğuz Saydan, "'Oğlunuz ne iş yapar?' dediler. 'Bizim oğlan da işte twitter fenomeni' diyince kendimizi kapının önünde bulduk. Adamlar da haklı bir yerde, tamam bu çocuk öyle ya da böyle bi paralar kazanıyor ama daha hala sigortasını dışarıdan ben yatırıyorum." derken, Barış Saydan "benim bir tweet'im 1000 lira lan!" sözleriyle olaya tepki gösterdi. Endüstri mühendisliği eğitimi alarak ailesinin gurur kaynağı olan Barış Saydan'ın, geçtiğimiz sene "eşşekherifindamadi" nicki ile Twitter'da yakaladığı çıkış halen Saydan ailesi içinde tartışma konusu olmaya devam ediyor. 120 bin'e ulaşan takipçi sayısıyla reklam ajanslarının da dikkatini çeken Saydan'ın tweet'lerine reklam alarak geçimini bu yolla kazanmaya başlaması üzerine ailenin kafası iyice karışırken, baba Oğuz Saydan oğluna yönelik tutumunu giderek sertleştiriyor. Yaşanan gelişmeler hakkında basın mensuplarına açıklamalarda bulunan Baba Saydan, Barış'ın artık 26 yaşında kocaman bir herif olduğunu vurguladığı konuşmasında oğlunun geleceği hakkındaki endişelerini paylaştı. "Gençtir, üzerine çok gitmeyelim. Düzelir elbet" diye diye bugünlere kadar geldiklerini kaydeden Oğuz Saydan, açıklamalarını şu sözlerle sürdürdü: "Sorsak 'yazarım' diyor kendine. Ne yazmış? Var mı bi kitabı, gazetede köşesi falan? Yok... Neymiş efendim, internette bunu 120 bin kişi takip ediyomuş da, bişiler bişiler... 120bin takipçi tam olarak neyi takip ediyor ben o kısmı da pek anlamadım zaten. Bizim evi mi gözetliyor bunlar? Hayır oğlanı da biliyorum, bütün gün evde camış gibi ya televizyon karşısında ya o bilgisayarın karşısında yayılıyor. Bu napiyor da takip ediyolar, ne anlatıyor da orda fenomen diyolar en ufak bir fikrim yok. Benim bildiğim, daha bi on gün önce bu salağa sırf adam gibi işi yok diye kız vermediler. Adam sevdiği kıza varamadı, hala saçma sapan işler peşinde koşturuyor. Bizi de rezil etti kendini de. Hasbin Allah, bakın yine sol kolum uyuşmaya başladı..." Talihsiz baba Saydan, tansiyonunun çıkması üzerine bir süre koltukta dinlenirken, eleştirilerin hedefindeki isim Barış Saydan ise fırsattan istifade araya girerek kendini savundu. Hem kendi, hem de kız arkadaşı Ece'nin ailesini geri kafalılıkla suçlayan Saydan, "Bakın bu yeni medya düzeni, artık herkes bununla iletişim kuruyor, yeri geliyor devrim bile yapıyor, ben de onun önemli temsilcilerinden biriyim. Bugün 'eşşekherifindamadı' ayda en az bir kere TT olan, 'beyinsizadam','pucca' gibi isimler tarafından dahi takip edilen, geleceği parlak bir yazar..." derken, Baba Oğuz Saydan'ın oturduğu yerden "Bak hala konuşuyor...Puka ne eşşoleşşek?" şeklindeki çıkışı ortamın bir anda gerilmesine neden oldu. Muhabirler tarafından babasının yatıştırılmasıyla, sözlerine kaldığı yerden devam eden Barış Saydan, twitter'da tanışıp aşık olduğu PrincessFrogg (Ece Derkul)'un ailesine de yüklenmeyi ihmal etmedi. Bugüne bugün, yazdıkları defalarca retweet edilmiş, klavyesinden çıkan 140 karakterle binlerce kişiye ulaşan biri olarak böyle bir muameleyi haketmediğini iddia eden genç adam, kız istemeye gittiklerinde yaşadıklarını şöyle anlattı: "Twitter fonemeyim, sosyal medyanın prensiyim diyorum bana hala sigortan var mı diye soruyolar. Yaa ne sigortası ne SSK'sı amca? Arada bir reklam tweet'i atmam için bana kaç para veriyorlar haberin var mı senin? Princessfrogg (Ece Derkul)'un hatırı olmasa ben o lafların altında kalmazdım da işte, şükretsinler. Bir tweet'e bakar, rezil ederim lan hepinizi!" Babasının durumu yüzünden şimdilik daha fazla açıklama yapmak istemediğini söyleyerek toplantıya son veren Barış Saydan, haber yayına hazırlandığı sırada "Twitter fenomenisin dediler kız vermediler :(" şeklinde bir ileti paylaştı. İletiyi 246 kişi retweet etti.