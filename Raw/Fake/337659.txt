İsterlerse Şehrin Ortasında Rahatça Silahlı Eylem de Yapabildiklerini Fark Eden Taksiciler, Para Kazanmak İçin Neden İstanbul Trafiğini Çekmek Zorunda Olduklarını Sorgulamaya Başladı... İstanbul'da taksicilerin UBER sürücülerine karşı başlattıkları şiddet eylemleri son olarak bir UBER aracının kurşunlanması noktasına kadar varırken, taksiciler arasında da mesleğe dair bazı soruları gündeme getirdi. Herhangi bir ceza almadan rahatça her türlü şiddet eylemini yapabildiklerini fark eden taksici esnafı, şoförlük yerine günlük kazancı çıkaracak miktarda gasp seçeneğini gündeme aldı. İstanbullu taksicilerin UBER sürücü ve yolcularına karşı yol kesme ve bıçak çekmeyle başlayan şiddet eylemleri bugün Küçükçekmece'de bir UBER aracının kurşunlanmasıyla birlikte yeni bir boyuta taşındı. 4 kurşun isabet eden araçta  şans eseri ölen ya da yaralanan olmazken, eylemin ardından taksiciler arasında "Madem şehrin içinde rahatça silah da kullanabiliyoruz, madem bize kimse ses çıkarmıyor neden ekmek parası kazanıcaz diye trafiğin çilesini çekiyoruz?" sorusunu da gündeme getirdi.  Konuyla ilgili olarak basına açıklamalarda bulunan taksicilerden A.T(32), "Biz şimdi bu UBER'e niye karışıyız? Ekmeğimizle oynuyor diye. Ekmek dediğimiz de günde 200-300 lira falan. Onun için hem 10-12 saat İstanbul trafiğinde direksiyon sallıyoruz hem de müşterilerimizi kaptırmamak için elin adamına silah çekmekle uğraşıyoruz. Durduk yere 2 iş birden oluyor" derken, aynı silahı UBER sürücüleri yerine direkt müşteriye, müşteri yoksa da yoldan geçen herhangi birilerine doğrultsalar o parayı çok daha zahmetsizce çıkaracaklarına dikkat çekti.  Bu seçeneğin hem müşteriler, hem taksiciler hem de UBER ve benzeri hizmet veren diğer sürücüler için ayrı ayrı avantajları oluğunu ifade eden bir başka sürücü ise, "Biz yövmiyemizi en geç bir iki saatte çıkarmış olacağız. Gasp edilenler haricinde kalan çoğunluk, taksici suratı çekmek ve UBER kullanırsam başıma bir iş gelir mi diye düşünmek zorunda kalmayacak. UBER'ciler de rahat rahat işlerini yapacaklar. Zaten koca İstanbul'da bizi bizden başka seven yok. Hatta biz bile çoğunlukla kendimizden tiksiniyoruz. Varsın bir de gaspçı desinler nolacak?" sözleriyle kaybedecek herhangi bir şeyleri olmadığını ifade etti.  Konu İstanbul Büyükşehir Belediyesi'nin de gündemine gelirken, şu an pratikte uygulanan taksiciler için günlük belli bir limite kadar gasp eylemine izin veren fiili durumun yasal bir zemine kavuşturulması için TBMM'ye teklif götürüleceği de elimize ulaşan bilgiler arasında .