Dünya Sağlık Örgütü ''Çaresi Bulunduğu Halde İlaç Sektörü Batmasın Diye Açıklanmayan'' Yeni Bir Hastalık Keşfedildiğini Duyurdu Dünya Sağlık Örgütü (WHO), Michigan Üniversitesi ile yaklaşık iki yıldır sürdürdüğü ortak çalışmanın neticesinde, çaresi bulunduğu halde sırf ilaç sektörü batmasın diye açıklanmayan yeni bir hastalık türünün keşfedildiğini açıkladı. Michigan Üniversitesi'nde düzenlenen ve dünya medyasının büyük ilgi gösterdiği basın toplantısında, yeni hastalık hakkında önemli bilgiler paylaşan WHO Basın Sözcüsü Prof. Dr. Stephen Coswell, herkesin er ya da geç bir gün öleceğine dikkat çekerek "Allah ölümün bile hayırlısını versin" vurgusu yaptı. Dünya Sağlık Örgütü Ve Michigan Üniversitesi Farmakoloji Enstitüsü adına konuşan Prof. Dr. Coswell, kanser, obezite, alzheimer gibi şifası henüz bulunmayan, bulunsa da dünya ilaç sektörünün ayakta durması adına gizlemeyi tercih ettikleri yeni bir hastalık türünü keşfetmenin gururunu yaşadıklarını kaydetti. Şu an için hastalığın ismini açıklayamayacaklarını, zaten çok yakında herkesin 3'er 5'er gitmeye başlayacağını vurgulayan Dr. Coswell, büyük bir soğukkanlılık ile sözlerine şöyle devam etti: "Bakın, biz WHO olarak her hastalığın ciddiye alınmasından yanayız arkadaşlar. Yok bu hastalığın çaresi bulundu, efendim şunun bulunmadı diye bir ayrım yapmak, her şeyden önce bize yakışmaz. Çaresi bulunmuş ya da bulunmamış, mühim olan soru şu: "Bugün ilaçlarımı aldım mı?"... Bu soruya müspet cevap veren insanların inanın korkacağı hiçbir durum yok. Onun dışında da hep tekrarladığımız şeyi tekrarlamakta fayda var: Ölüm Allah'ın emri, yeter ki giderken 3-5 kuruş faydanız olsun şirketlere.. Neticede onlar da o kadar insana ekmek veriyor, sevaptır..." Zaman zaman salonda sükuneti sağlamakta zorluk çeken profesör, ilaç sektörünü ayakta tutmak için herkesin elini taşın altına koyması gerektiğini sözlerine eklerken, neticede her sene illa birilerinin öldüğünü, bir olmuşa, bir de ölmüşe çarenin olmadığını samimiyetle dile getirdi.  "Hadi diyelim çaresini söyledik, napacaksınız? Ölmeyecek misiniz? Afedersiniz eşek gibi öleceksiniz. O yüzden hiç kimseyi üzmeye, koca koca şirketleri batırmaya neden olmayın. Allah ne yazmışsa, o olur; o kadar..." şeklinde konuşan profesör, mukadderat gerçeğine vurgu yaptı. Profesör Coswell, her sene ortaya yeni bir hastalığın çıktığını hatırlattığı sırada ise dinleyicilerden birinin baygınlık geçirmesi üzerine konuşmasına kısa bir süre ara vermek zorunda kaldı. "Ha işte, ben de tam bundan bahsediyodum. İnsanın başına ne zaman ne geleceği belli olmuyor, şansa yaşıyoruz işte" diyen Coswell, katılımcının salon dışına taşınmasının ardından konuşmasına devam etti. Bugün kansere çare bulunsa yarın Ebola'nın, öbür gün Mebola diye çıkacak başka bir hastalığın yine yayılacağını dile getiren deneyimli profesör, "Allah herkese uzun ömür versin ama en güzeli ölümü bi şekilde kanıksamak. Kanser veya AİDS veya başka bişi, hepimizin akibeti belli, kara toprak... " dedi. Yeni keşfedilen hastalığın belirtilerinden de bahseden WHO Basın Sözcüsü, grip gibi başlayan hastalığa zamanla kusma ve ishalin eşlik ettiğini, durduk yere halsizlik, yorgunluk, göz altlarında morarma, yanların ağrıması, belde çekme gibi belirtilerin gözlemlendiğini açıkladı. Hastalığın özellikle TLM47 geni taşıyanlarda görülmesini beklediklerini ancak  bundan da çok emin olmadıklarını belirten Coswell,  şimdilik en iyi yöntemin yaşayıp görmek olduğunu kaydetti.  Son olarak açıklamalarını "Neyse, neticede uzun lafın kısası, çaresini bilsek de açıklamayacağımız yeni bir hastalık daha keşfettik; valla ananızı belleyecek bizden söylemesi.." şeklinde sonlandıran profesör, basın mensuplarının sorularına cevap vermeden, toplantı salonundan ayrıldı.