Meşhur Sokak Pilavcısı Mehmet Usta Lezzet Sırrını Açıkladı: “Pilav normal, bence siz gerizekalısınız”... 30 senedir İstiklal Caddesi’nde seyyar bir tezgahta nohutlu pilav ve ayran satan Mehmet Narenc (56), dillere destan pilavı ve buz gibi ayranı ile İstanbul’da gece hayatı denilince ilk akla gelen isimlerden birisi olmaya devam ediyor. Yıllardır değişmeyen o müthiş tadı nasıl yakaladığı hakkındaki sorular karşısında daha fazla kayıtsız kalamayan Mehmet Usta; başarısının sırrını “Ne değişmeyen tadı, neyin lezzeti? Gerizekalı mısınız arkadaşım siz? Altı üstü pilav lan...” sözleriyle açıkladı.
 
 
 
Pilavcılık mesleğine, tornacı olarak çalıştığı fabrikadan çıkarıldıktan sonra ani bir kararla başladığını söyleyen Mehmet Usta, öykünün geri kalanını ise şu sözlerle anlattı: 
 
“O dönem fabrikadan kovulunca, iş lazım oldu. E elimdeki üç kuruş ile bir tek bu seyyar arabayı alabiliyordum. En risksiz yatırım buydu. Sonra bunun içine ne yapsak da satsak derken, hanım pilav fikrini attı ortaya. Düşündüm pirinç ucuz, nohut ucuz. Olur dedim. Tüm mevzu bundan ibaret. Öyle pilav yapma aşkıyla yanıp tutuşmak, pirince gönül vermek diye bir şey yok...”
 
 
 
Mesleğin ilk yıllarında beklenmedik bu başarısına kendisinin de inanamadığını söyleyen Mehmet Usta, "Valla ne yalan söyliyim, ben de bir ara epey bir gaza gelmiştim. Her gelen ayrı övünce, insan ister istemez etkileniyor. Hali, tavrı değişiyor." derken, daha sonra sözlerine şu şekilde devam etti:
 
“Ama tabii çok sürmedi o gaz. 'Vay ustam, bunun içine ne koyuyosun.', 'Yok yok, kesin gizli bir tarifi var Mehmet Abi'nin' falan diyince gençler, gittim baktım. Cidden bizim hanım bunun içine bilmediğim bir şey mi koyuyor diye kontrol ettim. Yok. Bir araba pilav nasıl yapılırsa, bizim hanım da onu yapıyor. O vakit anladım gece vakti ayyaşın, sarhoşun dolduruşuna gelmişim. Koca koca adamlar yanındaki hatuna 'bak çok samimi adamım, halk insanıyım' pozu yapmak için karşımda tiyatro oynamışlar. Ne yapayım, Allah akıl fikir versin..."
 
 
 

Sanılanın aksine, oğlunun da tıpkı kendisi gibi pilavcı olması yönünde bir çabasının da bulunmadığını belirten Mehmet Usta, "Salaklık etmesin, gitsin adam gibi sigortalı bir iş bulsun kendine. Zaten öyle sandığınız gibi kafası bir dünya olmuş adamın ağız kokusunu çekmeye değecek bir meblağ da geçmiyor elime" sözleriyle kazandığı üç kuruşun hesabını yapan müşterilerine çıkıştı. 
 
"Adam altı saat içip gelmiş. Bir gözü aya bakıyor, bir gözü pilava. Oturmuş bir de onu yerken benim gecede ne kazandığımın hesabını yapıyor. Bağıra çağıra konuşuyorsunuz, ben hep duyuyorum onları.” şeklinde sert açıklamalarda bulunan pilav emekçisi, "Her gelenin bahsettiği gibi gecede elime 2.000-3.000 lira gibi bir rakam geçseydi şimdiye kadar çoktan pilavla, ayranla selamı sabahı kesmiştim” diyerek, yıllardır merak edilen “Bu adamın eline günde ne kadar geçiyor” sorusunun yanıtını da vermiş oldu.