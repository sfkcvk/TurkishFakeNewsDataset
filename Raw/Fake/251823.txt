Lice'de Çözüm İçin İçişleri Bakanlığı Devrede: ''Ölenlerin adını Kalekol'a verelim, konu burada kapansın...'' Diyarbakır'ın Lice ilçesinde geçtiğimiz hafta sonu Kalekol yapımını protesto eden grupla güvenlik güçleri arasında çıkan çatışmada iki göstericinin hayatını kaybetmesiyle birlikte bölgede gerilim bir kez daha yükselirken, İçişleri Bakanlığı çözüm için devreye girdi. Konuyla ilgili olarak Bakanlık'tan yapılan açıklamada, çözüm süreci ile Kalekol inşaatlarının birlikte yürüyebileceğine vurgu yapılarak "Gelin biz Lice'de o Kalekol'u yine yapalım ama orada hayatını kaybeden vatandaşlarımızın ismini de bu Kalekol'a verelim. Böylece bölge halkının hassasiyetlerini de göz ardı etmemiş oluruz. Bundan sonraki inşaatlarımızda vurulan gösterici olursa onların adını da yeni yapılanlara veririz." ifadelerine yer verildi. İçişleri Bakanlığı'nda düzenlenen basın toplantısında kameraların karşısına geçen Bakanlık müsteşarı Sami Yüceler, Lice'de yükselen gerilimin çözüm sürecine zarar vermemesi için hafta sonundan beri yoğun bir mesai harcadıklarını söyledi. Ülkedeki her kesimin hassasiyetlerini göz önünde bulundurarak bir orta yol bulma yolunda ciddi bir beyin fırtınası yaptıklarının altını çizen Yüceler, gelinen aşamayı ise şu sözlerle aktardı: "Biz şimdi oradaki Kürt vatandaşlarımız istemiyor diye kalekol yapmaktan vazgeçersek olmaz, Türk halkının milli duygularına zarar verir. E bu ortamda inşaata devam etmek de sıkıntılı, en azından Cumhurbaşkanlığı seçimine kadar o tarafı da idare etmemiz lazım. O yüzden biz bundan sonra bölgede Kalekol değil Qaleqol inşa edeceğiz. Kalekol gibi ama biraz daha etnik motifleri olanını düşünün, içinde şark köşesi falan olabilir. Lice'den başlamak üzere inşa edeceğimiz bu Qaleqol'lara da onun yapılmasını engellemek isterken hayatını kaybeden vatandaşlarımızın adını vereceğiz. Neticede niyetleri tam o olmasa da Kalekol ya da Qaleqol neyse işte onun uğruna canlarını vermiş insanlar bunlar. Bu kadar bir jesti hak ediyorlar..." Lice'de olduğu gibi birden fazla kişinin hayatını kaybetmesi halinde, Kalekol'a yaşça en büyük olanın adının verileceğini belirten Bakanlık müsteşarı, "Ya da atıyorum, aileler kendi arasında anlaşırsa oradan çıkacak ortak isme de sıcak bakarız. Neticede demokratik süreç bunu gerektirir..." sözleriyle Qaleqol inşaatlarının sürecin ruhuna uygun bir şekilde süreceğini işaret etti.   Yüceler, özellikle BDP tarafından hükümete yönelik olarak dile getirilen "Ateşkesi fırsat bilip mevzi kazanmaya çalışıyorlar. Bir yandan barış derken kalekol inşaatı olur mu?" şeklindeki eleştirileri de yanıtlayarak şöyle devam etti:  "Gerekli hassasiyetler gösterilirse elbette olur. Önemli olan iyi niyetli ve çözüm odaklı yaklaşmak. Biz istiyoruz ki kimse ölmesin, analar ağlamasın ama ana bu, bir bahane bulur gene ağlar. Çocuğu ölmez de, atıyorum gençliği aklına gelir oturur ağlar. En iyisi bu konuya fazla takılmayıp ölenlerin hatıraları nasıl yaşatılır ona konsantre olalım. Bir de açıkcası bunlar biraz da vizyonu dar bir partiye yakışan türden iddialar. Biz oraya şimdi Qaleqol inşa ederek ortaya kalıcı bir eser koyuyoruz. Yarın öbür gün belli mi olur, buralardan bir bakmışınız komple çekilmişiz. Neticede dünya kimseye kalmıyor. O zaman da artık kim varsa burada o kullanır. Bakın misal Roma İmparatorluğu, onun da öncesinde Hititler, Urartular tarafından inşa edilen bir çok yapıyı biz restore ederek kullanıyoruz şu anda. Her şeye itiraz edeceklerine biraz tarih okusunlar..."   Bu hükümetten önceki dönemde Kürt kökenli vatandaşların isminin verilebildiği yegane şeyin 'Tatlıses Lahmacun' olduğunu hatırlatan Yüceler, son olarak şunları kaydetti:  "Bu ayıbı silmek, Kürt kökenli vatandaşlarımızın isimleri yaşatmak da bize kısmet oldu. Valla çok şanslısınız yalnız ha... O Gezi'de ölenlerin ismi maksimum parka falan verildi. Koca Kalekol ya. İnsanın sırf ismi yürüsün diye ölesi... Neyse evet, güzel bir adım attık. Buradan sayın Liceliler'e de sesleniyorum, tüm çabalara rağmen leke sürdürmediğimiz çözüm sürecimizi taçlandıran bu Kalekol'a gelin bir tuğla da siz koyun..."