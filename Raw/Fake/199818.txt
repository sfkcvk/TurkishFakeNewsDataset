Kar Yağışı Nedeniyle Çevre İl ve İlçelerle Bağlantısı Kesilen Karabacılar Köyü, Bu Sene de Yılbaşına Evde Girmeyi Planlıyor Yoğun kar yağışı ve tipi nedeniyle 4 gündür dünyayla bağlantısı kesilen Kars'ın Digor İlçesi'ne bağlı Karabacılar Köyü sakinleri bu sene de yılbaşını evde geçirmeye hazırlanıyorlar. Telefonla bağlantı kurulan Karabacılar Köyü Muhtarı Niyazi Küçümsüler, Anadolu Ajansı Muhabirine yaptığı açıklamada son 45-50 senedir olmadığı gibi bu sene de yılbaşı için özel bir programlarının olmadığını belirtirken "Yaa biliyo musun aslında en güzeli evde girmek. Sabah konuştuğum Köy Hizmetleri ekiplerinden arkadaşlar da aynı görüşteler. Oturun oturduğunuz yerde Niyazi Amca dediler. Onlar da evde oturacaklarmış zaten. Ocak ortası gibi bi daha deneyceklermiş yolu açmayı. Hayırlısı..." sözleriyle köydeki yeni yıl heyecanını dile getirdi. Kasım Ayı'nın ortası gibi başlayan kar yağışlarının şiddetini artırmasıyla birlikte geçtiğimiz hafta çevre il ve ilçelerle bağlantısı tamamen kesilen Karabacılar Köyü sakinleri bu yıl da yılbaşını evde kutlamaya karar verdiler. Konu ile ilgili olarak Anadolu Ajansı muhabirinin sorularını yanıtlayan Köy Muhtarı Niyazi Küçümsüler, "Öyle özel bir planımız yok. Aslında her sene bi niyetleniyoruz dünya gözüyle bi yılbaşı partisi görelim diye ama yollar kapandığından bi türlü kısmet olmadı. Çok merak ediyoruz orada noluyor. Bi iki defa en azından köy meydanında toplanıp saat 12'de 10'dan geriye doğru sayalım dedik ama saat 9 gibi herkes uyuduğundan o iş de yattı." derken, köy halkı olarak yılbaşı kutlamalarına dair bildiklerinin de kulaktan dolma şeyler olduğunu ifade etti.   Köyde özellikle kış aylarında bir tek TRT-1 ve karıncalı olarak Kanal D ve Show TV'nin çektiğini belirten Küçümsüler "Gençler heves ediyor, biraz da onların gönlü olsun diye televizyondan gördüklerimizi elimizden geldiğince uygulamaya çalışıyoruz ama şu ana kadar çok bir randıman alamadık" diyerek şöyle devam etti: "Geçen sene köy içinde çekiliş yaptık, herkes birbirine hediye alsın diye. Sağolsun köylülerimiz arasında çok güzel bir süt ve süt ürünleri dolaşımı oldu. En nihayetinde herkes yılbaşına yine elindeki süt, peynir, çökelek, yoğurtla girmiş bulundu. Yanlış anlamayın, yine şükrediyoruz tabii ama ne bileyim... İnsan yani daha farklı şeyler bekliyor. Bu sene de köyümüzün en yaşlısı olarak Hüseyin Emmi'nin üzerine "Güle güle 2012" yazıp, tam 12'de köyün meydanında uğurlama gibi bi planımız vardı ama onun da ömrü vefa etmedi. Artık nasıl heyecanlandıysa yılbaşına kadar dayanamadı kalbi, geçen hafta toprağa verdik. O yüzden bizim için 2012 yılı daha şimdiden bitmiştir. Buradan Sayın Hüseyin Samalcı amcamıza da tekrar rahmet diliyorum. Mekanı cennet olsun..." Muhtar Niyazi Küçümsüler, son olarak yeni yılın tüm dünyaya barış ve mutluluk getirmesini dileyerek "Gerçi savaş getirse nolur, onu da bilmiyorum. Nasılsa bizim buraya uğramaz, kıyamet kopsa 6 ay sonra haberimiz olur. Siz düşünün artık, benim uykum geldi kapatıyom telefonu" sözleriyle açıklamalarına son verdi.