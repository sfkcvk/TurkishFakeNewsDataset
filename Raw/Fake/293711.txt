Facebook Yönetimi Eleştirilere Yanıt Verdi: ''Profil resmi değiştirme uygulamamız ülkenin yarısından fazlasının üzüldüğü katliamlar için geçerli...'' Facebook yönetimi, hafta sonu Paris'te gerçekleşen katliamın ardından başlattığı profil resmini Fransa bayrağı ile değiştirme uygulamasına gelen eleştirilerle ilgili sessizliğini sonunda bozdu.  Bütün dünyayı şok eden ve şu ana dek 132 kişinin hayatını kaybettiği katliamın ardından Facebook tarafından Fransa halkına destek amacıyla başlatılan uygulama takdir gördüğü kadar, "Ortadoğu'da neredeyse her hafta böyle katliamlar oluyor, onlara neden duyarsız kalındı?" şeklinde yoğun eleştirilere de maruz kalmıştı. Konuyla ilgili olarak bu sabah bir basın toplantısı düzenleyen Facebook PR ve Halkla İlişkiler Direktörü Katie Sober, eleştirileri insafsızlık ve ölçüsüzlük olarak nitelendirdi. Global düzeyde 1.5 milyar kullanıcısı olan bir şirket olarak dünyanın her yerinde gerçekleşen üzücü olaylara karşı duyarlı olduklarının altını çizen Sober, özellikle Ortadoğu'da gerçekleşen katliamlarla ilgili olarak da ellerinden geleni yaptıklarını kaydetti.  Sober'in bugüne dek pek bilinmeyen gerçekleri de kamuoyuyla paylaştığı açıklamasından önce çıkan satırlar ise şöyle: "Neden Ortadoğu'daki katliamlara sessiz kaldığımızı soranlar var. Onlara söylemek isteriz ki mümkün olduğunca duyarlı davranmaya gayret ettik ancak maalesef o iş öyle kolay değil. Değilmiş yani, biz de sonradan anladık. Misal, geçen sene Lübnan'daki bir olay... Pazar yerinde patlama olmuş, 90 küsür ölü var. Dedik ki hadi profil resmini Lübnan bayrağıyla değiştirme seçeneği koyalım, oradaki kullanıcılarımıza bir destek olsun. Demez olaydık. Vay efendim o ölenler Hizbullah destekçisi Şii'lermiş de, ellerinde bi tane bile Lübnan bayrağı yokmuş da falan diye bizzat Lübnanlılar'dan tepki yağdı o gün bize. 1 günde 3000'den fazla kullanıcı kaybettik. Ha gerçi 1 hafta sonra geri açtılar hesaplarını ama olsun. Bizim için önemli bir ders oldu o olay..." Bu olayın ardından Facebook olarak Ortadoğu'daki gelişmelere daha temkinli yaklaştıklarını belirten Sober, ülkenin en az yarısının üzüldüğünden emin olmadıkları sürece bu bölgedeki katliamlarla ilgili herhangi bir aksiyon almama yönünde kesin kararlı olduklarını vurguladı. Sober, bir soru üzerine Ekim Ayı'nda Ankara'da gerçekleşen katliamı da bu doğrultuda değerlendirdiklerini söyleyerek şöyle devam etti:  "Türkiye ofisimizden gelen raporlar, ülkenin yarısından fazlasının olayı sevinçle karşıladığı yönündeydi. Madem öyle biz de hiç bulaşmayalım dedik. Neticede en büyük pazarlarımızdan biri Türkiye, Fransa'dakinden daha fazla kullanıcımız var. Niye yapmayalım yani?" Türkiye de dahil olmak üzere Ortadoğu bölgesindeki katliamların batıdakilerden farklı olarak o ülke içindeki farklı grupların birbiriyle hesaplaşması şeklinde geliştiğine de dikkat çeken Sober, "O yüzden birine sahip çıkınca diğerini karşınıza almak gibi riskler barındırıyor o iş. Misal Ankara'dan sonra profil resmini Türk bayrağı yapma seçeneği koysak ne teröristliğimiz kalacaktı ne dış mihraklığımız. Bu Bağdat'da da böyle Katar'da da böyle maalesef. O yüzden en iyisi ölü taklidi yapmak. Takılsınlar öyle kendi aralarında..." ifadelerine yer verdi. Sober son olarak eninde sonunda California merkezli bir internet şirketi olduklarının da altını çizerken, Ortadoğu halklarının duyarlılık beklentisi için ne kadar doğru bir adres olduklarından çok emin olmadıklarını da sözlerine ekledi.