Can Bonomo’yu Eurovision’dan, Pilli Bebek’i Behzat Ç’den, Pinhani’yi ise Kavak Yelleri'nden Önce Bilen 300 Kişilik Grup Taksim’de Bir Araya Geldi İstanbul-Taksim meydanı, dün öğlen saatlerinde yeni bir protesto gösterisine sahne oldu. Eurovision’dan önce Can Bonomo, Behzat Ç.’den önce Pilli Bebek ve Kavak Yelleri Dizisinden önce Pinhani hayranı olduklarını iddia eden yaklaşık 300 kişilik bir grup Taksim’deki Atatürk heykeli önünde toplanarak basın açıklamasında bulundu. Daha kimse bilmezken tanıyıp sevdikleri müzisyenlerin şöhrete kavuşarak kendilerine ihanet ettiğini iddia eden grup, polisin "işiniz gücünüz yok mu olm sizin" uyarısına rağmen dağılmayınca istenmeyen olaylar yaşandı. 

 
 
 

Bir zamanlar gönül verdikleri, eşe dosta "Abi herifler aşmış yaa..." diyerek övdükleri isimleri, bugün her önüne gelenin sevmesine, çeşitli internet platformlarında paylaşmasına artık dur demek için toplanan kalabalık, facebook ve twitter'ı çok piyasa buldukları için mIRC'ta bir araya gelerek organize oldular. Grup adına konuşan Can Bilgili (28), "Sırf bu yüzden organizasyonda bazı aksilikler yaşadık ancak napalım, alternatif duruşun da bir bedeli var maalesef" derken, yanlış anlaşılmalar yüzünden şu an Kartal, Beylikdüzü ve Sarıyer'de toplanan arkadaşlarına da desteklerinden ötürü teşekkür etti.

 
 
 

Kendilerinin tüm iyi niyetli yaklaşımlarına rağmen, herkesten önce keşfettikleri bazı müzik gruplarının bir süre sonra piyasaya düştüğünü ifade ederek açıklamalarını sürdüren öfkeli genç, "Bugüne kadar sırf sadece biz ve grup üyelerinin kendilerinin haberdar olduğu grupları bulabilmek için çok çileler çektik. Gerek sadece üniversite 1. sınıf öğrencilerinin gittiği izbe rock barlarda, gerek myspace'de bir sürü abuk subuk adamı dinlemek zorunda kaldık. Çabalarımızın karşılığı bu mu olacaktı?" diyerek yaşadıkları hayal kırıklığını dile getirdi. Bilgili'nin konuşması sık sık alkışlarla ve tezahüratlarla kesilirken, grup daha sonra kol kola girerek Aksaray yöresine ait sadece 5 kişinin bildiği bir halayla eyleme devam etti. 
 
 
 

Açıklamanın ardından Pilli Bebek'i taa 2004 yılından beri bildiklerini iddia eden bir grup gösterici Behzat Ç. posterlerini ateşe verirken, bir başka grubun ise hedefinde Halil Sezai vardı. "İncir reçeli batsın, sen bu sokakların 
kahırlı çocuğuydun. Seni bir tek biz biliyorduk" sözleriyle galeyana gelen öfkeli göstericilerin, Halil Sezai'nin sahne aldığı Pikola Bar'a doğru yürümeye başlaması üzerine polis harekete geçti. 
 
Emniyet güçlerinin biber gazlı müdahalesine "O gaz çok piyasa ya. Esas dünyada sadece Şili polisinin kullandığı ananas gazı diye bir şey var, onu görmeniz lazım" şeklinde tepki gösteren kalabalıkla polis arasında kısa süreli arbade yaşandı. Polisle arbede yaşamanın da ayağa düştüğüne karar vererek eyleme son veren göstericiler, Erkin Koray'ın 1969 tarihli "Aşka Dönüyorum" plağında yer alan ve sanatçının kendisinin dahi unuttuğu "Yine yalnızım" adlı şarkıyı hep bir ağızdan söyleyerek ara sokaklara dağıldılar.