23 Nisan'da Liderlerin Koltuğuna Oturup Hayatlarının Geri Kalanında Bir Baltaya Sap Olamayanlar Dernekleşiyor... Her 23 Nisan'da bir günlüğüne temsili olarak cumhurbaşkanlığı, başbakanlık, valilik, belediye başkanlığı, kaymakamlık gibi makamlara getirilen ancak hayatlarının ilerleyen bölümlerinde bir baltaya sap olamayan çocuklar ''23 Nisan Mağdurlarları Dayanışma Derneği'' çatısı altında toplanıyor... 
Bu sabah erken saatlerde İstanbul Valiliği'ne gelen 5 kişilik bir heyet, resmi evrakları valiliğe teslim ederek derneğin kuruluş işlemlerini tamamladı. Valilik çıkışında basına açıklama yapan dernek başkanı Kamil Yıldızsaçan'ın heyecanı adeta gözlerinden okunuyordu. Konuşmasına "23 Nisan Mağdurları Dayanışma Derneği resmen kurulmuştur. Memleketimize hayırlı uğurlu olsun" sözleriyle başlayan Yıldızsaçan, "Her 23 Nisan'da makam koltuklarına oturtulup ağır bir psikolojik yükün altına sokulan, belki biraz da bu yüzden yaşamının ileriki safhasında bir baltaya sap olamayıp hayata küsen tüm kardeşlerime sesleniyorum. Gelin bu dernek altında toplanalım birbirimize destek olalım" diyerek derneğin açılışını duyurdu. Ülke genelinde 1980'lerin başlarından beri her yıl binlerce çocuğun mağdur edildiğini söyleyen Yıldızsaçan, "Ben ilk mağdurlardanım. 23 Nisan 1983'de, henüz 11 yaşındayken Ankara Sıkıyönetim Komutanlığı makam koltuğuna oturdum. Ancak 4 yıl sonra, 1987'de sıkıyönetim kalkınca bunalıma girdim. Çünkü o hayalimdeki makam artık yoktu. Bu yüzden 3 yıl psikolojik tedavi gördüm. O dönemde yaşadıklarım yüzünden de okul hayatıma devam edemedim. Okulu bıraktıktan sonra bir kaç farklı işte çalışıp, sonunda galericilik mesleğine başladım. Hala da o mesleği sürdürüyorum. Geriye dönüp bakınca o günler artık bir hayal gibi geliyor. Şimdi çok şükür iyiyim ama benim yaşadıklarımı başkası yaşasın istemiyorum" diyerek kendi tecrübelerini paylaştı. Türkiye'nin her yerinde binlerce 23 Nisan mağduru bulunduğunu belirten dernek başkanı, "Ülke genelinde en az 20.000 mağdur olduğunu tahmin ediyoruz. Benim şahsen tanıdığım ve benden çok daha kötü durumda olan kardeşlerim var. Çoğu utancından ortaya çıkamıyor. Mesela ismini vermeyeceğim Samsunlu bir kardeşim 1992'de Turgut Özal'ın Cumhurbaşkanlığı makamına oturmuş. Bugün kendisi uçucu madde bağımlısı. Parklarda yatıp kalkıyor. İzmirli bir kardeşim var. Zamanında İzmir Büyükşehir Belediyesi koltuğuna oturmuş. Şu anda belediyede temizlik işçisi. Bu insanların yaşadıklarını tahayyül bile edemezsiniz. Ben bugüne kadar 1000'e yakın mağdur kardeşimizle mülakatlar yaptım. Bu mülakatları çok yakında piyasaya çıkacak olan 'Zamansız Saltanatlar - Onların Hikayesi' isimli kitabımda yayınlayacağım. Umarım devlet büyüklerimiz bu kitabı okurlar da bize sahip çıkarlar" diyerek yetkililere seslendi. Yaşadığı duygu yoğunluğu nedeniyle gözleri dolan ve bir süre konuşmasına ara vermek zorunda kalan Yıldızsaçan, "Son olarak şu anda okul çağında olan kardeşlerime sesleniyorum. Onlar işin ciddiyetinin farkında değiller. Makam koltuğuna oturmayı marifet sayıyorlar. Onlara diyorum ki; evladım, çocuğum, okul idaresinden size böyle bir talep gelse bile bi şeyler uydurun, kaytarın, gerekirse rapor alın ama gitmeyin. Anne babalar lütfen siz de duyarlı olun, çocuklarınıza sahip çıkın, o koltuğun tadını alan bir daha iflah olmaz. Biz yandık eller yanmasın" sözleriyle açıklamalarına son verdi.