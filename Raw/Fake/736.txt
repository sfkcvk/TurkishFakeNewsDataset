RTÜK, Haberlerde Kullanılan Müziklere Kısıtlama Getiriyor Radyo Televizyon Üst Kurulu (RTÜK)'ün, televizyon kanallarının tepkisini çekecek yeni bir düzenlemeye daha imza atmak üzere olduğu bildirildi. Yapılacak yeni düzenlemeye göre bundan böyle haber bültenlerinde fon müziği olarak sadece Mithat Körler şarkıları kullanılabilecek.

 
 
 Yayınlanan haberlerde fonda çalan müziğin, halkın haber hakkındaki düşüncelerine direkt olarak etki ettiği kanaatine vardıklarını belirten RTÜK yetkilileri, konuyla ilgili olarak yaptıkları açıklamada "Şimdi bakıyoruz siyasi bir haber, arkada 'Amelie' filminden bir parça çalıyor. Ne oluyor? Siyasetçi rüşvet almış, görevini kötüye kullanmış bile olsa, halkın tepki verme şansı kalmıyor. Hepsi hoş görüyor bu olayları, ufak şirin yaramazlıklar olarak algılıyorlar. Ha keza bazen de basıyorlar arkadan 'Requiem For A Dream'den bir şarkı, o zaman da haber isterse 'hayvanat bahçesinin sevimli misafiri' üzerine olsun, zerre sempati duyamıyor halkımız o hayvancağıza" diyerek, neden böyle bir düzenlemeye gerek duyulduğunu açıkladılar.

 
Yeni düzenlemeyle ilgili olarak Mithat Körler cephesinden henüz bir açıklama yapılmazken, televizyon kanallarının konuyu Avrupa İnsan Hakları Mahkemesi'ne taşımaya hazırlandıkları gelen bilgiler arasında.