Ankara'da Çirkin Saldırı: Kimliği Belirsiz Bir Grup, AK-Saray’ın Aydınlatmasını Tasarruflu Ampüllerle Değiştirerek Ülkenin İtibarını Zedelemeye Çalıştı… Kamuoyunda AK-Saray olarak da bilinen Cumhurbaşkanlığı Külliyesi'ne ait aydınlatma sisteminin devreye girmesine rağmen öyle cayır cayır bir aydınlığın olmadığını fark eden görevliler, durumu araştırmaya başlayınca korkunç gerçekle karşılaştılar. Yapılan incelemede aydınlatma sistemine ait ampullerin tasarruflu ampüllerle değiştirilerek ülkenin itibarının zedelenmeye çalışıldığı tespit edilirken, çirkin saldırının sorumlularının bulunması için geniş çaplı soruşturma başlatıldı. Cayır cayır yanan aydınlatmalarıyla şehrin yüzde doksanından ve Yozgat-Ankara karayolunun 46. km'sine kadar olan alandan rahat biçimde görülen Ak Saray, açılışının yapıldığı tarihten itibaren ülkenin itibarına büyük katkı sağlamıştı. Bu durumu çekemeyen bazı odakların Saray'a sızarak ampülleri 45 Watt’lık tasarruflu olanlarla değiştirildiğini söyleyen Ak Saray Güvenlik Amiri Komiser Faruk Turanlı, “Normalde her akşam ışıklar yandığında biz ekip olarak komple güneş gözlüklerini takmak durumunda kalıyoruz. Öyle güzel parlıyor saray. Ancak dün bir terslik oldu. Heralde ısınmadı ondan dedik, biraz bekleyelim dedik, ama 10 dakika geçince durumu fark edip derhal müdahale ettik” sözleriyle koskoca sarayın bir anda loş yazlık balkonuna dönüştüğünü iddialarını doğruladı. Ampüllerin yenileriyle değiştirilmesi esnasında sarayda bulunan tüm makam araçlarını binaya doğru çevirdiklerini söyleyen Turanlı, “İlk aşamda yaklaşık 80 zırhlı Mercedes ve SUV'un uzunlarını binaya doğru yakmak suretiyle olaya derhal müdahale ettik.” diyerek şöyle devam etti: “Ampüllerin tamamı yarım saat gibi bir süre içerisinde değiştirilerek saldırı atlatılmıştır. Tasarruflu ampüllerin ne zamandır orada olduğunu tam bilemiyoruz ancak durumun ay sonundaki elektrik faturasına olumsuz yansımaması için gereken önlemleri aldık. Şu an 30 tane UFO tabir ettiğimiz elektrikli ısıtıcı ve küliyedeki bütün saç kurutma makineleri aynı anda full time çalışarak cayır cayır para yakıyor. Türkiye'nin itibarını kimsenin zedelemesine bugüne kadar izin vermedik, Allah'ın izniyle bundan sonra da vermeyeceğiz. Halkımız müsterih olsun...”