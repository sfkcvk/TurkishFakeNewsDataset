Eğitim Dünyasına İddialı Bir Giriş Yapan Özel Beybihan Üniversitesi, Öğrencilerini Kampüs İnşaatında Çalıştırarak Geleceğe Hazırlıyor Birbiri ardına açılan vakıf üniversitelerine son eklenenlerden biri de İstanbul-Ataşehir'de faaliyete geçen Özel Beybihan Üniversitesi oldu. Şu an için sadece 300 dönümlük bir arsadan ibaret olan okulu diğerlerinden ayıran en önemli özelliği ise kampüsün yanı sıra mezun olan her öğrenciye tahsis edilecek anahtar teslim dairelerin de eğitim süresince bizzat öğrenciler tarafından inşa edilecek olması. Rektör Çağlar Güneşli, "Eğitimde amaç iş bulmak - para kazanmak, o parayla da ev almak değil mi? O zaman ne diye lüzumsuz teferruatlarla gençlerimize vakit, velilerine para kaybettiriyoruz. Gelin hem inşatta çalışarak bir meslek öğrenin hem de ödediğiniz okul taksitleriyle 4 sene sonunda direkt ev sahibi olun..." sözleriyle üniversitenin eğitim felsefesini özetledi. Özel Beybihan Üniversitesi'nin maketiyle birlikte basın mensuplarını ofisinde ağırlayan Rektör Çağlar Güneşli, öğrencilere sadece bir üniversite değil aynı zamanda bir yaşam tarzı da vaat ettiklerini vurguladığı konuşmasında tercih yapacak tüm adaylara çağrıda bulundu. Vakıf üniversitelerinin çoğunun iş garantisi verdiklerini ancak kendileri gibi direkt iş vermeye cesaret edemediğini dile getiren Rektör, açıklamalarına şöyle devam etti: "Şu an için her biri kendi alanında isim sahibi 4 adet ustabaşı, 2 elektrik ustası, 2 de kalıp ustasından oluşan akademik kadromuzla öğrencilerimizi geleceğe hazırlıyoruz. Şehrin içinde, şehirden uzak okulumuzda çocuklarımız çalışır, kendilerini inşaata verirlerse, 4 senede mezun olur, hem ustabaşılık diplomalarını, hem de anahtarlarını alıp giderler. Ha, aileler baktı çocukların okumakta gözü yok. Onu da düşündük, istedikleri zaman oğlanı-kızı ustanın yanına vermekte özgürler. Buraya kaydını yapan öğrenci şunu kendine söyleyecek, 'Ben kimse için değil, kendim için çalışıyorum. Eğer çalışırsam bu okul 4 senede biter, kral gibi daireme geçer otururum. Çalışmazsam, kaba inşaatta kalır, 10 sene daha amelelik yaparım burada..." Beybihan My Home Town adı verilen ana kampüsün içinde 12 bloktan oluşan toplu konutlar, 2 avm, biri olimpik olmak üzere 3 yüzme havuzu, tenis kortları, iki anaokulu, bowling salonu ve biri 24 saat açık olmak üzere 2 tekel büfesinin yer alacağını belirten proje sorumlusu, aynı zamanda Rektör Çağlar Güneşli, kaba inşaatın tamamlanmasının ardından açılacak olan otoyol, köprülü kavşak ve asfalt dökme bölümleriyle birlikte bir kaç yıl içerisinde ulaşım sorunun çözüleceğinin de müjdesini verdi Kayıt esnasında her öğrenciye teslim ettikleri diplomanın Boyacı ve İnşaatcılar Odası'ndan onaylı olduğunu da kaydeden Çağlar Güneşli, "YÖK'e de denklik için başvurumuzu yapmış durumdayız. En kısa zamanda o işin de hallolacağını tahmin ediyoruz" sözleriyle diploma konusunda endişe yaşayan üniversite adaylarının içini rahatlatırken Özel Beybihan Üniversitesindeki imkanları da şu şekilde sıraladı:  Öğrencilerin, inşaat alanının kıyısında ama aynı zamanda inşaatın içinde gibi hissedebilecekleri prefabrik barakalar neredeyse hazır... (Kapasite: 60 kişi)  Sosyal ve sportif anlamda olimpik-yarı olimpik havuz ve kapalı spor salonu inşaatı sürüyor. Kayıt olacak adayların çalışma performanslarına göre, öğrencileri doyasıya eğlenecekleri bir sosyal yaşam bekliyor...  Tecrübeli ustabaşlarının önderliğinde okulun öğrenci kulüpleri de hizmette olacak. Özellikle halk oyunları kulübüne büyük ilgi bekleniyor. İnşaatın yanına, 60 kişilik kapasiteli bir halay çekme alanı tahsis edilmiş durumda...  Eğitimini yurtdışında tamamlamak isteyen öğrenciler için çalışmalar tamamlanmak üzere. Kuzey Irak'ta ve Türki Cumhuriyetler'de alınan toplu konut ihalesinde çalışmak isteyen öğrenciler, öğrenci değişim programı ile istedikleri zaman yurtdışına çıkış yapabilecekler... "Şimdi eğri oturalım doğru konuşalım, öğrencinin halinden en iyi biz anlarız, bu konuda iddiamız çok büyük. Biz, üniversite olarak ondan bundan boş ev dilenen, sevgilisini ormana götüren, kimsenin izlemediği avrupa filmleri gösteren sinemaların en arka koltuklarında yiyişen arkadaşlara da kapımızı açtık. Buyrun orada size boş, ıssız inşaat... Saat 17'den sonra inanın ne rektör olarak ben kalırım, ne dekan arkadaşlar, kimsecikler olmaz ortada..." diyerek üniversitenin öğrenci odaklı eğitim anlayışından örnekler veren Rektör Güneşli son olarak önümüzdeki bir kaç sene içerisinde gerçekleşecek olan yerel seçimler sayesinde büyük ihtimalle tapu konusunda önemli bir problem yaşanmayacağının da garantisini verdi.