En Mutlu İller Sıralamasında İlk Sırada Yer Alan Yozgat’ta Son 2 Yıldır Şebeke Suyuna Antidepresan Karıştırıldığı Ortaya Çıktı... Türkiye bu sabah Yozgat’ta ortaya çıkan sağlık skandalıyla sarsıldı. Türkiye İstatistik Kurumu’nun (TÜİK), Ekim ayında gerçekleştirdiği 2016 il düzeyinde Yaşam Memnuniyeti Araştırması’na göre en mutlu iller sıralamasında hiçbir sebep yokken geçen yıla göre beş basamak birden yükselerek ilk sırada yer alan Yozgat’da şehrin şebeke suyuna son iki yıldır antidepresan karıştırıldığı ortaya çıktı. Skandal, her yıl birinci sırada yer alan Sinop’un TÜİK’e yaptığı itiraz ile ortaya çıktı.TÜİK’in açıklamalarından tatmin olmayan Sinop Belediye Başkanı Hayrullah Erkaymaz’ın konuyu yargıya taşıması üzerine harekete geçen savcılık, geçtiğimiz hafta Psikiyatr, Kimyager ve Sağlık Uzmanlarından oluşan bir heyeti inceleme için Yozgat’a gönderdi. Bu sabah incelemelerini tamamlayan heyet tarafından savcılığa sunulan raporda, şehrin şebeke suyundan alınan numunelerde Antidepresan etkin maddesi olan Sertalin, Stalopram, Fluoksetin ve Proksetin’a rastlandığı belirtildi. Skandalın ortaya çıkmasının ardından bir basın toplantısı düzenleyen Yozgat Belediye Başkanı Nevzat Gümüşsu ise yaşanan durumun kendilerinden kaynaklı olmadığını belirterek, olayın en kısa sürede aydınlatılması yönünde temennisini dile getirdi. TÜİK'in açıkladığı sonuçlar önlerine geldiği zaman açıkcası kendilerinin de şaşırdığını belirten Başkan Gümüşsu, "Benim şahsen ilk tepkim 'Bu insanlar nasıl mutlu ya? Belediye Başkanı olmasam ben bile bi dakka durmam' şeklinde olmuştu...' diyerek şöyle devam etti:   "Cehalet mutluluktur derler ya heralde ondan diyip geçiştirdik. Yani ilimizde yaşayan vatandaşımızın önemli bir bölümü Yozgat dışında bir yer görmüş değil, gören zaten geri gelmiyor buraya. Fakat şimdi anlıyoruz ki hepsi sahteymiş, kimyasal kafasıymış. Çarşıda, pazarda gezip vatandaşa, esnafa 'bir derdiniz, sıkıntınız var mı?' diye sorduğumda anlamsızca sırıtmalarından anlamalıydım ben aslında durumu... Hatta şimdi aklıma geldi, bi kere de kahvehanede gençlerle ayaküstü sohbet ederken 'inşalah iş sorununuzu çözeceğim' demiştim. Gençlerden bir tanesi çok afedersiniz "amaaan koy g.tüne gitsin başkanım"diye yanır verip katıla katıla gülmüştü. O an bu arkadaşa biraz sert çıktım ama şimdi anlıyorum durumu. Taşlar yavaş yavaş yerine oturuyor...''  İl Sağlık Müdürü ve uzmanlarla birlikte olayı değerlendirdiklerini belirten Gümüşsu, ilk aşamada ilacı hemen kesmenin uygun olmayacağı konusunda fikir birliğine vardıklarını, komplikasyonları ve olası intihar vakalarını en aza indirmek için belli bir süre şebeke suyuna Antidepresan takviyesi yapmaya devam edeceklerini söyleyerek, "3 ayda bir dozu düşürmek suretiyle inşalah 2017 sonuna kadar tamamen keseceğiz. Ondan sonra Allah kerim artık. Hemşerilerimizin bi kafası yerine gelsin de durumu tekrar değerlendiririz" ifadelerine yer verdi.