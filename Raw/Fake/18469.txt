Ahiret Günü İçin Danışmanlık Hizmeti Veren Hukuk Bürosu, Gördüğü İlgiden Memnun Türkiye'nin Ahiret günü için savunma hazırlama konusunda danışmanlık hizmeti veren ilk hukuk bürosu olma özelliğini taşıyan Kantar&Kantar Hukuk Bürosu yeni hizmetleri konusunda oldukça iddialı. "Önce tedbir sonra tevekkül" sloganıyla hizmet veren firma, sorgulamadaki genel prosedürler, karşılaşılması olası sorular ve yapılabilecek karşı hamleler gibi konular hakkında müvekkillerine ayrıntılı bir danışmanlık hizmeti sağlıyor. 
 
 
 
Her ikisi de avukat olan Özdemir ve Faruk Kantar kardeşler tarafından 4 yıl önce kurulan Kantar&Kantar Hukuk Bürosu, geçtiğimiz ay duyurduğu yeni hizmetiyle bir anda dikkatleri üzerine çekti. Çeşitli kesimlerin tepkilerine rağmen kısa sürede yoğun ilgi gören Ahiret Sorgusu danışmanlığıyla ilgili olarak "Herhangi bir inanca saygısızlık ettiğimizi düşünmüyoruz. Büyük çoğunluğun öyle ya da böyle dini inancının bulunduğu bir ülkede bu tip bir danışmanlık hizmeti, her şeyden öte bir ihtiyaçtır" diyen Av. Özdemir Kantar(34), toplumdaki mevcut bir gereksinimi karşılayan ilk firma olmanın kendileri için gurur verici olduğunu belirtti.
 
"Önce tedbir sonra tevekkül" sözünden hareketle böyle bir hizmeti başlatmayı uygun gördüklerini söyleyen Kantar, "O yüzden tek bir dine göre ahiret sorgusu hizmeti de vermiyoruz. Ne olur ne olmaz diyerek, başta semavi dinler olmak üzere ölümden sonra hayat ve sorgu inancının olduğu ne kadar din varsa hepsi için ayrı ayrı savunma metinleri hazırlıyoruz. Şüphesiz büyük çoğunluğun Müslüman olduğu bir ülkede ağırlığı islami savunma usullerine verdik ama dünya üzerindeki genel dağılıma da bakarsak yani gerçekçi olmak gerekirse diğer tarafta ne çıkacağı tam belli değil. Çat diye karşınıza Buda falan da dikilebilir. Bizim amacımız müvekkillerimizi olası bütün senaryolara karşı hazırlıklı bir hale getirmek" diyerek bu amaçla hizmetin kapsamının oldukça geniş tutulduğunu sözlerine ekledi. 
 
 
 
Avukat kardeşlerden Faruk Kantar(32) ise hizmetin içeriği hakkında kısaca şu bilgileri verdi: "Bir defa en başta müvekillerimize diğer tarafta her ne ile karşılarılarsa karşılaşsınlar mümkün mertebe sakin ve kendinden emin görünmeye çalışmalarını öğütlüyoruz. Ama bu kesinlikle laubali olun sallamıyormuş gibi yapın anlamına da gelmiyor tabi. Esas mesele şu ki, yani bu taraftaki mahkemelerde de aynı şey vardır; iddia makamı siz panik yaparsanız şüphelenip daha çok üstünüze gelir. Panik yok. Olan olmuş zaten o noktada daha ne paniği artık..." 
 
Müvekillerine ikinci tavsiyelerinin ise kesinlikle suçlamaları inkar etmemeleri yönünde olduğunu ifade eden Kantar, şöyle devam etti: "Mantık olarak, eğer o tarafta sizi sorguya çeken birileri varsa kesin sizi yaşarken gözetleyen birileri de vardır. Yani ellerinde delil olmadan konuşmazlar. Suçlama neyse kabul edip hemen ardından çok pişman olduğunuzu, şeytana uyduğunuzu söyleyin. Genelde bütün dinlerde yaradan epey bağışlayıcı oluyor. O yüzden duygu sömürüsüne yüklenin. Eğer yaşarken inandığınız dinden başkası çıkmışsa o zaman iş biraz daha zor çünkü çalışmadığınız yerden soracaklar. O noktada 'benim kalbim temiz'le başlayıp 'zaten hissediyordum bizimkinde bir yanlışlık olduğunu, içimde bir sıkıntı vardı ama toplum baskısı yüzünden cesaret edemedim. Tam sizinkine geçecektim ömrüm yetmedi' gibi bir kaç savunmamız daha var. Mümkün mertebe suçu anaya babaya atmak da işe yarayabilir. Neticede onlardan ne gördüysek öyle gidiyor. Bu televizyonlarda gördüğümüz, o jürili amerikan mahkemeleri gibi bir sistemle karşılaşırlarsa iş nispeten kolay. O sistemde en azından o kadar nesnel yürümüyor davalar. Goygoyla, laf kalabalığıyla, duygu sömürüsüyle filan yedi cehennemlik adamı ipten almak mümkün..."
 
Öldükten sonra herhangi bir şeyle karşılaşmama ya da savunmanın başarısız olma ihtimalini dahi gözönünde bulundurduklarını ifade eden Kantar Kardeşler, "bugüne kadar herhangi bir şikayetle karşılaşmadık ancak iki durumda da müvekkilin bizzat başvurusu halinde hizmetin bedelini yasal faiziyle birlikte kendisine iade etmeye hazırız. Neticede müşteri memnuniyeti her şeyden önce gelir" diyerek hizmetlerine duydukları güveni ifade ettiler.