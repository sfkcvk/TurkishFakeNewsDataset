Bakan ve Milletvekillerinden Gelen Yoğun Talep Üzerine Diyanet Harekete Geçti: Paintball'la Fahri Şehitlik Uygulaması Kapıda Son olarak Enerji Bakanı Taner Yıldız’ın şehit olmak istediğini beyan etmesiyle beraber Diyanet İşleri Başkanlığı harekete geçti. Şehitlik isteyen bakan ve milletvekili sayısındaki gözle görülür artışı dikkate alan Başkanlık, kimsenin kılına bile zarar gelmeden paintball aracılığıyla fahri şehitlik uygulamasını hayata geçirecek. Taner Yıldız’ın “Benim amacım Allah nasip ederse şehit olmaktır” demeciyle birlikte derhal harekete geçen Diyanet İşleri Başkanlığı, TBMM sıralarından tek bir ismi bile kaybetmeden şehitlik mertebesine ulaşılabilmesi için düğmeye bastı. Başkanlık bünyesinde çalışma başlatan ekipler adında ilk açıklama Diyanet İşleri Halkla İlişkiler Şube Müdürü Hüseyin Rulman’dan geldi. Rulman, Güneydoğu’da artan olaylarla beraber bakan ve milletvekilleri arasında şehitlik işinin son dönemde çok gözde olduğunu belirtirken “Yani dönem dönem böyle taleplerin arttığı oluyor tabi. Şimdi biz dini açıdan acaba kişi ölmeden de bir tür şehitlik sağlanabilir mi ona bakıyoruz. Zira hem şehit olup hem de erken seçimde yeniden milletvekili aday olmak nerden baksanız seçmenden 3-4 puan getirir. Muazzam bir mertebe” sözleriyle hedeflerini ortaya koydu. Soruna çözüm olarak “paintball”u bizzat kendisinin gündeme getirdiğini ifade eden Şube Müdürü, şehitlik mertebesine ulaşmak isteyen vekilleri haftasonu Ankara Çukurambar'da bulunan Paintball Tesisleri’ne götüreceklerini ifade etti. 10'arlı şekilde gruplara ayrılacak olan vekillerin bacak bölgesinden vurulması durumunda gazi, boyun ve gövde kısmından boyanmaları halinde de fahri şehit ilan edileceğini kaydeden Hüseyin Rulman, “E tabii ki bu oyundan sonra da değerli vekillerimize gazi ve şehit aylığı da bağlanacak, o konuda da meclisimizden gerekli çalışmaları bekliyoruz” sözlerini kullandı. Bu sabah yaptığı çıkışla şehit olma konusundaki arzusunu açık seçik beyan eden Taner Yıldız için de özel bir tören düzenleyebileceklerini de kaydeden Rulman, uygulamanın açılışını bu şekilde yapmayı çok istediklerini ekledi. “Sayın Bakanımız dilerse alana koyacağımız sembolik tabutun içine uzanabilir. Kapağını açık bırakırız” diyen Diyanet Yetkilisi, Cumhurbaşkanı Erdoğan’ı da bizzat tabut başında konuşma yapması için çağıracaklarını açıkladı. Son olarak Yıldız’ın sembolik cenaze namazını bizzat kendisinin kıldıracağını da açıklayan Hüseyin Rulman “İşte o esnada cemaate ‘Nasıl bilirdiniz?’ diye sormadan önce Taner Bey’e eğilip ‘Sayın Bakanım haklarını helal ettiricem ama doğalgaza zam yok inşallah? Kehkeh’ gibi bir nükte de yapmayı planlıyorum bakalım... Çok eğlenceli olacak çok” diyerek konuşmasını noktaladı.