2 Yıldır Üzerinde Çalıştığı ‘Barışı Getiren Kahraman: Erdoğan ve Çözüm Süreci’ İsimli Kitabının Basımını Durduramayan Harun Bekirci (58) Yoğun Bakımda Cumhurbaşkanı Recep Tayyip Erdoğan’ın çözüm sürecindeki kahramanlıklarını anlattığı kitabını 3 ay kadar önce yayınevine gönderen gazeteci-yazar Harun Bekirci dün eve gelen kitap kolisinin ardından fenalaştı. Sağ yanına felç indiği tespit edilerek yoğun bakıma alınan yazar, alınan bilgilere göre yayınevine “Basmayın” talimatını vermeyi unuttu. İki yıllık yoğun bir çalışma, daktilo başında nice sabahlama ve insanüstü bir emekle ortaya çıkan Harun Bekirci’nin son kitabı az kalsın canına mal oluyordu. Dün geceyi yoğun bakımda geçiren ünlü yazarın eşi Munise Bekirci, bugün açıklama yapmak üzere kameraların karşısına geçti. “Dün tam Cizre’de olanları izlerken Harun HDP=PKK başlıklı köşe yazısını yazıyordu. O esnada kapı çaldı, kargoda bir koli... Allah Allah ne kolisi derken, açmamızla birlikte Harun’un çenesi kilitlendi. ‘Süü-süüreç-ba-ba-ba-basılmış-uu-nut-tu-um’ derken o esnada felç inmiş maalesef” sözleriyle yaşananları aktaran Munise Hanım, gözyaşlarını tutmakta güçlük çekti. Acılı eş, gazeteci yazarın son kitabına nasıl başladığını da “Yani bizzat Sayın Cumhurbaşkanımızın ağzından ‘Ben bu süreç için siyasi kariyerimi tehlikeye atarım, arkasındayım’ gibi şeyler duyunca Harun sarıldı daktiloya tabi” sözleriyle aktardı. Kitapta ilaç için bir kez bile ‘Bölücü Kürtler, hain, terör örgütü, bebek katili’ gibi ifadeler geçmediğini de belirten Munise Bekirci, yoğun bakımda bulunan eşinin arkasından “Tedbirsiz işte bizimkisi, tedbirsiz. Ahmak, ahmak… Yesin serumu otursun aşağı” şeklinde konuşmaktan da çekinmedi. Son olarak “Ay gerizekalı ya. Girişe de ‘Bu kitabın Batman’da, Şırnak’ta, Cizre’de, Nusaybin’de o güzel insanların, Kürt kardeşlerimin ellerinde dolaşması dileğimle’ yazmış” şeklinde bağırmaya başlayan gazeteci eşi, sinir krizi geçirdi. Annesini doktorların güvenli ellerine teslim ettikten sonra gazetecilerin karşısına geçen yazarın oğlu Muhammed Furkan Bekirci ise yardım çağrısında bulundu. Kendi çabalarıyla şu ana dek dağıtıma çıkan kitapların bir bölümünü topladıklarını, bir bölümüne ise halen ulaşamadıklarını dile getiren genç, kitabı görenlerin insanlık namına satın alarak aileye iletmelerini istedi. “Ben parasını yollıcam, onlar biraz vicdanları varsa alsın lütfen... #buinsanlıkdramınıdurdurun hashtag’iyle de kitabı yaktığınız, yırttığınız videoları da paylaşabilirsiniz. Babam inşallah uyanınca hepsini izleticem” diyen Furkan Bekirci, kitabın Saray’a ulaşmadan tüm kopyalarının yok edilmesinin son umutları olduğunu vurgulayarak açıklamalarını bitirdi.