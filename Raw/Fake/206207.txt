Galatasaray'ın Schalke Galibiyetini Fırsata Çevirip Araya İki Kanun Değişikliği Bile Sıkıştıramayan Kabine Üyelerine Başbakan'dan Sert Çıkış Dün gece Galatasaray'ın Almanya deplasmanında elde ettiği tarihi zafer tüm Türkiye'yi sokaklara dökerken, ülkedeki zafer sarhoşluğunu bu kez değerlendiremeyen Hükümet cephesinde sert rüzgarlar esiyor. Maçın hemen ardından kurmaylarını toplayan Başbakan Erdoğan'ın "İnsan şu arada hiç değilse bir iki yasa değişikliği yapar, olmadı zam paketi falan geçirir. Resmen ayakta uyuyorsunuz" şeklinde sert çıktığı konuşmasında, özellikle Galatasaray'ın turu geçebileceğini öngöremeyen Spor Bakanı Suat Kılıç'a yüklendiği öğrenildi.

 

Şampiyonlar liginde çeyrek finale kalarak bir kez daha Türkiye'nin gururu olan Galatasaray'ın başarısı hükümet nezdinde de geniş yankı uyandırdı. Maçtan hemen sonra Galatasaray'ı tebrik eden Başbakan Recep Tayyip Erdoğan, zaferi doğru kullanamayan kabine üyeleriyle de gergin bir toplantı yaptı. Türkiye'nin son aylarda böylesi bir başarıya hasret kaldığını ve hazır ülkenin ilgisi dağılmışken, bunun en iyi şekilde değerlendirilmesi gerektiği kaydeden Erdoğan, "Yahu, bazen gündem değişsin diye neler yaptığımız ortada. Bakan arkadaşlarım olsun milletvekillerimiz olsun mikrofonlara ne diyeceklerini şaşırdılar amma ve lakin, ayda yılda bir böyle güzel bir top ayağımıza kadar geliyor.. Bize sadece dokunmak kalıyor, biz napıyoruz? Öyle hakem gibi seyrediyoruz. Yazıklar olsun..." diyerek yaşadığı hayalkırıklığını ortaya koydu.


 

Başbakan'ın bu çıkışının ardından mahçup bir şekilde söz alan Gençlik ve Spor Bakanı Suat Kılıç ise, Galatasaray'ın Almanya'dan tur atlayarak döneceğine hiç ihtimal vermediklerini belirtirken, "Bu işler biraz da şans meselesi. Biz Hamit'in o direkleri geçebileceğini tahmin edemedik" diyerek günah çıkarttı. TT Arena'da oynanan ilk maçın ardından kabine olarak rehavete kapıldılarını da itiraf eden Spor Bakanı, "İddaa'nın bile Galatasaray'a verdiği oran 4.30. Benim kendi oynadığım kupon sırf bu maçtan yattı. Bu şartlarda hangi yasayı, hangi zam paketini geçirmeye kalksak büyük risk olurdu, elimizde patlayabilirdi" ifadelerine yer verdi.

 

Bakan Kılıç, Galatasaray'ın ilerleyen turlardaki maçlarına tüm kabine olarak çok daha ciddi hazırlanacaklarının da sözünü verirken, riskleri azaltmak adına bahisseverlerin yakından tanıdıkları Fikret Engin ve Murat Özarı gibi isimlerle temasa geçeceklerini ve TT Arena'nın zemin sorununun çözülmesi için bizzat kendisinin devreye gireceğini açıkladı. 
 
Suat Kılıç'ın açıklamalarının ardından bir nebze sakinleşen Başbakan Erdoğan, "Neyse artık, bu maçı unutup önümüze bakacağız. Görüyorsunuz işte, şansın ne zaman ayağımıza geleceği hiç belli olmuyor." diyerek, acil durumlar için her zaman hazırda bi iki kanun değişikliği bulundurulması konusunda kabineden söz aldı. Ekonomi Bakanı Zafer Çağlayan'ın, "Galatasaray bundan sonraki turlarda elense bile Avrupa'nın en iyi 8 takımından biri olmasından kesin bir şeyler çıkarırız" teminatıyla morallerin daha da yükseldiği Bakanlar Kurulu toplantısı, "Nevizade Geceleri" marşının hep bir ağızdan söylenmesiyle sona erdi.