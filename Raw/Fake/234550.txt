Yargıda 'Milli İrade' Dönemi: Kim Adliye Önünde Daha Çok Adam Toplarsa O Haklı Olacak... Yolsuzluk operasyonuyla birlikte iyice açığa çıkan yargıdaki karmaşa AK Parti kurmaylarını harekete geçirdi. Devlet Bakanı ve AKP Denizli Milletvekili Necip Orhan Direksiz'in yargı sorununa kalıcı bir çözüm bulmak amacıyla hazırladığı "yargıda milli irade reformu" başlıklı yasa tasarısı önümüzdeki günlerde meclis gündemine taşınacak. Tasarıya göre, davaların henüz adliye bahçesinde karara bağlanması planlanırken, yeni yargı düzeninde davacılardan en çok adam toplayanın ve sesi daha fazla çıkanın otomatikman haklı duruma gelmesi öngörülüyor. Necip Orhan Direksiz'in AKP Genel Merkez Binası'nda ana hatlarıyla kamuoyuna aktardığı yeni yasa tasarısı, tatil sonrasında meclisin gündemine gelecek. Parti olarak güçlerini milletten aldıklarını ve dolayısıyla yargıda da kararı milletin vermesi gerektiğinin altını çizen Direksiz, "Mahkemelerde kendini halkın üzerinde gören statükocu zihniyetin egemenliğine artık bir son vermek gerekiyor. Bunlar eski Türkiye'nin köhnemiş zihniyetinin bir ürünüdür. Kimse hukuk okudum, bilmem kaç sene yargıda çalıştım diye bu millete kendi hükümlerini dayatamaz. Okuyanları da gördük. Yeter, söz milletin!" derken, reform paketinin özetle "kimin adamı daha çoksa o haklı olsun" anlayışıyını yargıda hayata geçirmeyi hedeflediğini ifade etti.  Direksiz, boşanma davalarından arazi anlaşmazlıklarına kadar yargının her alanında geçerli olacak olan yeni düzenlemenin içeriği hakkında da şu bilgileri verdi: - Davalar hava musaitse açık havada, adliye saraylarının önünde; musait değilse adliye sarayının içinde görülecek. Davalı ve davacı tarafın destekçileri duruşma saatinde belirtilen yerde toplanacak. Yapılacak sayım sonrası kimin adamı daha çoksa onun lehine karar verilecek. Eşitlik durumunda tarafların desibelleri ölçülecek. Desibeli yüksek olan taraf yine haklı sayılacak.  - Arazi anlaşmazlığı davalarında, bilirkişi heyetiyle birlikte bir keşif çalışması yapılacak. Keşif saatinde hangi tarafın sözkonusu arazi üzerinde daha çok adamı varsa, o tarafın haklı olduğu kabul edilecek. Adam sayısının eşit olması durumunda arazi üzerinde iki taraf arasında yapılacak adil bir fiziki mücadele sonucu belirleyecek. Bunu bir filmde gördük, bize çok mantıklı geldi. - Boşanma davalarında her iki tarafın ailelerinden kadın bireyler mahkeme tarafından tayin edilecek bir hamamda yine bilirkişi eşliğinde toplanacak. Hangi tarafın kadınları diğerine daha iyi laf sokarsa mahkememiz o yönde bir hükme varacak. Bunu da aynı filmde gördük. Film de çok komik ya bu arada, izlemediyseniz izleyin... - Katılımın geniş sayıda olacağı davalar, söz konusu beldenin en büyük spor tesisinde karara bağlanacak. 90 dakika sonunda tezahüratlarıyla diğerini bastıran taraf davayı kazanmış olacak... - Yüce Divan ve Anayasa mahkemesi gibi kurumları komple kaldırıyoruz. Öyle bütün ulusu ilgilendiren bir dava söz konusu olursa Konya geniş yer, ülkece orada toplanıcaz. Herkes gelecek... - Hakimlerin temel işlevi adam saymak olacağından orada da hukuk fakültesi mezunu olma şartını kaldırıyoruz. Hesabı kuvvetli olan birisi mahkeme başkanı olbilir. Bu durumda hukuk fakültelerine de gerek kalmıyor zaten. Onları da kademeli olarak kapatıyoruz. - Taraflar arasında sayısal ve gürültüsel eşitlik olması durumunda ayrıca bir gün belirlenerek duruşma tekrarlanacak. Eşitliğin 3 kez bozulmaması durumunda penaltı atışlarına geçilecek. Penaltılarda da eşitlik bozulmazsa, adaleti meşgul etmek suçundan bütün tarafların suçlu olduğuna hükmedilecek.... - Soruşturma başlatacak savcı, önce bulunduğu bölgedeki en yüksek mülki amire, o yoksa AK Parti il başkanına, o da yoksa gençlik kolları başkanına bilgi verecek. Onay verilmesi halinde soruşturma açılacak, verilmemesi halinde savcı otomatik olarak kendini görevden alacak. Adaleti uğraştırmayacak... - Hırsızlık, gasp ve dolandırıcılık davalarında davanın ülke ekonomisine getireceği  maliyet yükü, davacı tarafından çalındığı iddia edilen meblağ ile mukayese edilecek. Söz konusu meblağ, davanın maliyetinden daha düşükse dava otomatikman düşecek...