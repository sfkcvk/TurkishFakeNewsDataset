Türkiye, Akşam Üzeri 4 Gibi Uğrayacağını Söyleyen 27.000 Ustayı Bekliyor... Akşam sularında Türkiye'nin çeşitli bölgelerindeki emniyet müdürlüklerine ulaşan binlerce kayıp usta ihbarı yurt genelinde korku ve paniğe neden oluyor. Tamirat, boya badana ve montaj ustalarından oluşan toplam 27.282 kişiden en son saat 13.30 civarı ''En geç 4 gibi ordayım'' mesajı alınırken, hiç değilse telefonla bile olsa ustalarına ulaşabilmek için bekleyen ailelerde ise umutlar giderek tükeniyor... Konuyla ilgili olarak bir basın toplantısı düzenleyen Emniyet Genel Müdürü Timur Kuytan, şu ana dek kendilerine ulaşan toplam 27.282 adet kayıp vakası olduğunu, gelen tüm şikayetlerin titizlikle değerlendirilidiğini belirterek kamouyonu rahatlatacak mesajlar verdi.  Kuytan, operasyonda gelinen aşamayı ise ''Öncelikle komşu dükkanlara ve civardaki kahvelere baktık ancak tek bulabildiğimiz, cama asılı 'dışardayım şu numaradan arayın' yazılı kağıtlar oldu. Numaraların sadece bir tanesini yanıt verdi. '5 dakika sonra ordayım abi' dedikten sonra ona da bir daha ulaşamadık. Yer tespiti için ilgili birimlerimiz şu an teyakkuz halinde çalışıyor. İnceliyoruz...'' sözleriyle aktardı. Türkiye Ustalar ve Kalfalar Federasyonu Başkanı İbrahim Halukçu da konu hakkında kısa bir açıklama yaparak, itidal çağrısında bulundu. ‘’Ya bir şey olmaz. İşleri uzamıştır, bişey olmuştur. Birazdan ararlar geliyoruz diye, kimse merak etmesin’’ diyen Halukçu; ‘’Hem neticede ortalama 55 yaşında, çorap üzerine mavi terlikle gezen insan bunlar. Kim napıcak kaçırıp da Allah aşkına?’’ sözleriyle de yüreklere su serpti.  Haber yayına hazırlandığı esnada emniyetin aramalarına gönüllü vatandaşlar da katılırken, halen ustalarından bir haber bekleyen bazı ailelerin yorumları ise şöyle:  "Çayını pidesini hazırladık bekliyoruz. Çok severdi bunları Rıfat Usta... Yani sever heralde. Usta neticede...’’  "Flyer bastırdık, sağda solda dağıtıyoruz. Bizim kaybolan boncuk için yapmıştık bunu, iki güne eve getirmişlerdi. İyi yürekli insanların desteğiyle inşallah ustamıza da kavuşacağız..."  ''Yani bişey de demedik, bi ölçü alıcaksın, 4'te evde ol dedik... Kızdı mı, naptı... Neden gelmedi? Necmi usta bizi duyuyorsan çok pişmanız. özür dileriz... hayır 55 yaşında da adam... Hay allah''  "Mavi balkon terliği onu bekliyor. Mavi terlik onsuz garip, onsuz boynu bükük..."  Balkonu mutfağa katmak için yıkım ekibi bekleyen aile, Feridun Bey'in akşamüstü dayanamayarak balyozu almasıyla birlikte adeta sarsıldı. Baya bildiğiniz ev sarsıldı. Apartman sarsıldı. Allah belalarını versin saatlerdir vuruyor o adam duvara, yıkamadı hala... :"İsterse komple tesisastı değiştirsin, yeter ki gelsin gözümün nuru :("