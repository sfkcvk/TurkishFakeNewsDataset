Taze Fasulye Camiası, Yıllar Süren Hasretin Ardından Gelen Şampiyonluğun Coşkusunu Yaşıyor... TÜİK'in önceki gün açıkladığı şubat ayı enflasyon rakamlarına göre yıllık enflasyon yüzde 10,26 olarak duyuruluruken, Şubat ayının zam şampiyonu ise bir önceki aya göre yüzde 55 fiyat artışıyla taze fasulye oldu. Açıklama, uzun yıllardır şampiyonluğa hasret kalan fasulye camiasında bayram havası estirdi.  
 
 
 
Taze fasulyenin zam şampiyonu olduğunun açıklanmasının ardından basın mensuplarının karşısına çıkan Taze Fasulye Üreticileri Kooperatifi Başkanı M. Haluk Haşmal(54) gözyaşlarını tutamadı. Yıllardır bugünü görebilmek için gece gündüz çalıştıklarını belirten Haşmal, çiftçisinden nakliyecisine kadar başarıda payı olan herkese teşekkür ederken, şampiyonluğu ise büyük taze fasulye taraftarlarına armağan ettiklerini belirtti.  
 
Şampiyonluğun tamamen bir ekip çalışmasının ürünü olduğunu vurgulayan Haşmal, zaman zaman gözyaşlarına hakim olamadığı konuşmasını şöyle sürdürdü: "Biz eğer bu noktaya geldiysek bunu tek başımıza yapmadık. Buradan aracı kardeşlerime kabzımal kardeşlerime teşekkür ediyorum. Üretime herhangi bir katkınız olmadan canla başla çalışarak fiyatları buralara getirdiniz. Var olun. Yalnız onlarla da olmuyor bu iş. Pazarcı kardeşlerim sizlere de teşekkürü bir borç bilirim. Kışın soğuğu, yazın sıcağı, karda karı, yağmurda yağmuru bahane edip fiyatlarını artırdınız. Hakkınız ödenmez. Bunun yanı sıra sevgili manipülatör ve spekülatörler başta olmak üzere şu an burada adını hatırlamadığım herkesin tek tek alınlarından öpüyorum. Bu gurur sizin bizim hepimizin..." Önemli olanın zirveye ulaşmak değil orada kalıcı olmak olduğuna dikkat çeken deneyimli başkan, "Yıllardır yeşil biber ve domatese karşı verdiğimiz şanlı mücadelenin meyvelerini nihayet topluyoruz. Bu gece ve yarın sabah tüm pazar ve hallerde anamızın ak sütü gibi helal olan bu şampiyonluğu doyasıya kutlayacağız ama kesinlikle rehavete kapılmayacağız." diyerek, önümüzdeki sezonun hazırlıklarına da ara vermeden başlayacaklarını ifade etti. Haşmal'ın konuşması dinleyiciler tarafından ayakta alkışlanırken, camianın resmi marşı olan "Bu fasulye yedi buçuk lira"yı hep bir ağızdan coşkuyla söyleyen kooperatif üyeleri gecenin geç saatlerine kadar doyasıya eğlendiler.