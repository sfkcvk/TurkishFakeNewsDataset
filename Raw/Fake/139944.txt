Polisin Filmleri Aratmayan Operasyonuyla Çökertilen Zehir Tacirleri Yargı Yoluna Gitmeye Hazırlanıyor Narkotik Şubeye bağlı ekiplerin dün sabah saatlerinde Sarıyer ve Bağcılar'daki iki depoda eş zamanlı olarak gerçekleştirdiği operasyonun ardından çökertilen zehir tacirleri şaşkın. Poliste alınan ilk ifadelerinde kendilerinin fare zehiri ve böcek ilacı üzerine imalat yapan, ruhsatı belgesi tam, limited şirket düzeyinde yasal bir kuruluş olduğunu belirten zehir tacirleri; depolarda ele geçirilen 38 ton ham fare zehirini açıklamak içinse, "E biz ne anlatıyoruz iki saattir?!" ifadelerini kullandılar.

 

Polisin bir ihbar üzerine izlemeye aldığı zehir tacirlerinin depolarına, iki aylık gözlem sürecinin ardından dün sabah erken saatlerde Narkotik Şube tarafından operasyon düzenlendi. Operasyonun Sarıyer ayağında 12 kişi gözaltına alınırken, Bağcılar'daki baskında ise Hollywood filmlerini aratmayan sahneler yaşandı. 

 

Burada güvenlik görevlisi kılığına girmiş halde, "Olay nedir, nasıl yardımcı olabiliriz" şeklinde slogan atan iki şahsı basınçlı suyla etkisiz hale getiren polis ekipleri, depo binalarının kapılarının açılmaması üzerine içeriye gaz bombasıyla müdahale ettiler. İtfaiye ekipleri, depoda çıkan yangını 2 saat içerisinde kontrol altına alırken, çevrede toplanan vatandaşların da alkışlarla destek verdiği emniyet güçleri, şebekenin lider kadrosundan oldukları anlaşılan Hamit Demirsoy ve Metin Güzmeyir adlı iki kişiyi, sekiz çete üyesiyle birlikte kıskıvrak yakaladılar.

 

Kendisini gözaltına alan polis memurlarına "Arkadaşım napıyosunuz siz ya!? Deli misiniz divane misiniz, ruhsatlı belgeli kayıtlı kuyutlu işyeri yakılır mı ya?!" şeklinde hakaretlerde bulunan Metin Güzmeyir ancak biber gazıyla etkisiz hale getirilebilirken, deponun yanmayan kısmında yapılan aramalarda toplam 27 ton ham fare zehirinin yanısıra, bol miktarda örgütsel dokuman ele geçirildiği bildirildi. 

 

Polisteki ilk sorgusunda şirket kurulum belgeleri ve vergi levhasının Şişli Mecidiyeköy'de merkez binalarında olduğunu iddia eden Metin Güzmeyir'in, "Müsaade ederseniz hep beraber gidelim, ruhsatını belgesini her şeyini takdim edelim. Şirket kurulduğu günden bu yana kuruşu kuruşuna tutulmuş muhasebe defterlerini dahi gösterelim yani mesele oysa. Böyle manyakça iş mi olur ya??" sözlerini ihbar kabul eden emniyet güçleri, Mecidiyeköy'de verilen adrese gittiler. 
 
Burada da kendilerini sekreter ve temizlikçi olarak tanıtan 2 kadını ve satış departmanı olduklarını iddia eden 4 zehir tacirini gözaltına alan emniyet güçleri, bol miktarda örgütsel dokumanın yanında numune süsü verilmiş 28 paket fare zehiri ve etiketli tüpler içerisine gizlenmiş 1 koli böcek ilacı ele geçirdiler.
 
 

Savcılığın haklarında 12 ila 28 yıl arasında değişen hapis cezası istemiyle mahkemeye sevkettiği zanlılar, tutuklu yargılanmak üzere Paşakapısı Cezaevi'ne konurken; operasyonu yürüten ekibin amiri Komiser Yardımcısı Sezer Bilecen, mahkeme çıkışı yaptığı kısa basın açıklamasında operasyonun sanılandan çok daha büyük, uluslararası düzeyde bir ilişkiler ağını ortaya çıkardığının altını çizdi. 

 

Açıklamasında şebekenin düzenlediği belgelerdeki profesyonelliğin dikkat çekici olduğunu vurgulayan Bilecen, "Ele geçirilen dokumanlardan anladığımız kadarıyla şebeke Kazakistan'dan Bosna Hersek'e uzanan ölçekte, çok geniş bir coğrafyada faaliyet gösteriyor. Ayrıca belgelerdeki profesyonellik de dikkat çekici... Vergi levhası, faturası dekontu, defteri bilmemnesi her şeyi var. Bu ölçekte bir baskını en son 5 sene önce yapmıştık." ifadelerini kullanırken, "Biz yakalıyoruz ama hukuk da gereğini yapması lazım. Yoksa bu iş de 5 sene önceki o ölüm tacirleri operasyonuna döner" sözleriyle de 2006 senesinde gerçekleştirilen cenaze levazımatçısı baskınları ve sonrasında yaşanan, Türkiye'nin 200 bin dolar tazminata mahkum edildiği AİHM sürecine değinmeyi ihmal etmedi.