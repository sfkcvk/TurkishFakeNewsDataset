Orman ve Su İşleri Bakanı Veysel Eroğlu, 1. Toplu Duş Alma Şenliği'nde Konuştu: ''Kuraklık tamamen psikolojik bir olay...'' Orman ve Su İşleri Bakanı Veysel Eroğlu, bir süredir Türkiye'nin gündemini meşgul eden kuraklıkla ilgili yaptığı konuşmada kamuoyunu rahatlatan mesajlar verdi. İstanbul Büyükşehir Belediyesi tarafından bu yıl 1.'si düzenlenen "Zeytinburnu Toplu Duş Alma Şenliği"nde konuşan Bakan Eroğlu, kuraklığın tamamen kafada biten bir olay olduğuna dikkat çekerken, herkesi barajların dolu tarafını görmeye davet etti.  İstanbul'u besleyen barajlardaki dolululuk oranının kritik seviyeye düşmesi nedeniyle bu yıl ilk kez düzenlenen İstanbul Zeytinburnu Toplu Duş Alma Şenliği, önemli açıklamalara sahne oldu. Etkinliğin açılış töreninde kürsüye çıkan Orman ve Su İşleri Bakanı Veysel Eroğlu, konuşmasına şair Necip Fazıl Kısakürek'den bir dizeyle başladı. Bakan Eroğlu, “' '. Bakınız ne güzel söylemiş üstad: Göl diyorsan göldür... Yani bazı şeyler biraz da ona nasıl baktığımızla ilgili. Kuraklıkta da bu böyle. Sen barajın dolu tarafını görmeyi bilmezsen, şükürsüzlük edersen bu yaradanın da gücüne gider. Sonra bekle ki rahmet yağsın...” derken, tüm vatandaşları da daha iç acıcı konular üzerine yoğunlaşmaya çağırdı. Kuraklığın da soğuk gibi, hız gibi tamamen göreceli ve psikolojik bir durum olduğunun altını çizen Eroğlu, sağlıklı bir psikoloji için en iyi ilacın dua olduğuna, esasen yağmur duasının da yağmur yağdırmaktan ziyade bu işe yaradığına vurgu yaptı. Bakan’ın konuşmasının ardındansa Türkiye’de ilk kez gerçekleştirilen toplu duş alma  etkinliğine geçildi. Büyükşehir ve Zeytinburnu Belediyeleri'ne bağlı 30 adet itfaiye aracının hazır bulunduğu etkinlikler, Bakan Veysel Eroğlu’nun hortumla ilk suyu vatandaşların üzerine tutmasıyla başladı. 100'erli gruplar halinde üçer dakika boyunca hortumlarla üzerlerine su sıkılan ve kürsüden arap sabunu fırlatılan vatandaşlar, uygulamadan oldukça memnun kalırlarken; önümüzdeki yaz için kafalarındaki temizlikle ilgili soru işaretlerini de büyük ölçüde giderme şansı buldular.                                    Toplu duş alma etkinliğinin ardından kürsüye gelen İstanbul Büyükşehir Belediye Başkanı Kadir Topbaş ise, öncelikle Bakan Veysel Eroğlu’na teşekkür etti. Topbaş, kuraklığı kafada bitirmek için Belediye ve Bakanlık olarak ortaklaşa bir “Önlem Paketi” geliştirmekte olduklarını kaydederken; Bakan Eroğlu’yla beraber törene gelirken yolda yaptıkları beyin fırtınasının notlarını da kamuoyuyla paylaştı. İşte, hazırlanması planlanan önlem paketinin ilk adımlarını oluşturacak o taslak notlar; - Karayolları ile beraber yürütülecek bir proje ile kokmaya başlayan vatandaşlar ücretsiz olarak tuzlanacak. Böylelikle kışın tuzlama için alınan ancak elde kalan tuzlar da değerlendirilmiş olacak... - "Kuraklığa dur de, sen de bir ağaca işe" kampanyası aracılığıyla bir yandan sifon suyundan tasarruf edilirken bir yandan da yeşil alanların sulanma işi aradan çıkarılacak... - Şehir peyzajında lale yerine suya daha az ihtiyaç duyan kaktüs ve palmiye tercih edilecek. Bu şekilde İstanbul'u ziyaret eden Arap turistlerin de kendilerini daha fazla evlerinde hissetmeleri sağlanacak. Turizm kalkınacak... - Tüm bu süreç boyunca sokak hayvanları da unutulmayacak. Aşırı susuz kalan mahallelerde oluşturulacak ekipler, sokak hayvanlarını ürkütmeden takip edecek. Onlar bir şekilde, koklayarak falan suya ulaşıyor... - “Sürekli Temizlik İçin Bir Saat Pislik” projesi hayata geçirilecek. İstanbul'da her gün akşam 21.00-22.00 arasında kimse su kullanmayacak. Katılım düşük olursa biz direkt keseriz suyu ama şık olmaz... - Vatandaşların bağırsakları çalıştıran lifli gıdalar yerine kuru tahıla yönlendirilmesi sağlanacak. Bu sayede bir müddet sonra İstanbul nüfusunun önemli bir kısmı suyla temizlemeye ihtiyaç duymaksızın eline alıp gömebileceği, yeknesak, çimento kıvamında dışkı üretebilecek... (Tezekten ev yapılıyordu? TOKİ'nin işine yarayabilir; araştırılsın) - Gençlerin suya özenmemesi için televizyonda her türlü sıvı görüntüsü blur'lanacak. Bu görüntüler sadece 00.30 - 05.30 saatleri arasında yayınlanabilecek... - Su sayaçları kombilere bağlanabilir. Kombi konusunda çok hassaslar, ölmek üzere olmadıkları sürece o musluğu açmazlar... - Küçük oğlan damacana su işine sokulacak...