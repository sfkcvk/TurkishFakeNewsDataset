Sevgili Olup Olmadıklarını Henüz Kestiremeyen Çiftlerin 14 Şubat'ı Görmezden Gelme Çabalarında Son Saatlere Girildi Bir 14 Şubat daha tüm yurtta 'Kutlasak mı, kutlamasak mı?' gerginliği ile eda edilirken, özellikle henüz ilişkilerine bir isim koyamamış binlerce gencin Sevgililer Günü'nü görmezden gelme çabalarında ise son saatlere yaklaşılmış durumda. Ellerinde kalpli balonlarla sokaklarda dolaşan, Facebook'ta mutluluk pozları paylaşan çiftleri küçümsemeyle imrenme arasında gidip gelen hislerle izleyen yüzbinler, geceyi 'Şimdi biz neyiz?' sorusundan uzak bir şekilde tamamlamak için varlarını yoklarını ortaya koyuyorlar. İlişkisi olan için ayrı, olmayan için ayrı dert olan Sevgililer Günü'nün her yıl olduğu gibi bu yıl da esas kurbanı tam olarak ne oldukları belli olmayan çiftler oldu. Kamuoyunda daha çok "yaa onların arasında bi şey var gibi"ler adıyla tanınan bu kesimin 'Hediye alsam çok mu şey olur? Komik SMS'le durumu kurtarır mıyız? Şaka maka seks olur mu ki bu gece?' gerginliği tüm yurtta hissedilirken, uzmanlar 14 Şubat gazına gelip kendini bir anda sevgili olarak bulma vakalarına karşı vatandaşları bir kez daha uyardı. Konuyla ilgili olarak sorularımızı yanıtlayan İlişki Uzmanı Psikolog Sevim Tanlanır, ülkede her yıl 20.000'ine yakın adı konmamış ilişkinin 14 Şubat yüzünden beklennmedik şekilde evlilikle sonuçlanan bir sürece girdiğini, gelişmiş ülkelerde ise bu sayının ortalama 100'lerle ifade edildiğini belirtti. Tanlanır, şakayla başlayan bir Sevgililer Günü kutlamasının felakete davetiye çıkarmak anlamına geldiğinin altını çizerek şöyle devam etti:  "Özellikle yeni başlamış ya da uzun zamandır devam eden fakat tarafların arkadaşlarına 'öyle takılıyoruz ya' şeklinde anlattığı ilişkilerde 14 Şubat büyük psikolojik travmalara neden olabilir. Benim tavsiyem bu günün mümkünse yataktan çıkmayarak, gerekiyorsa hastaneye kadar gidip hasta numarası yaparak ya da bir şekilde tamamen ölü taklidi yaparak geçirilmesi yönünde. Aksi takdirde kendinizi bir anda 'Biz şimdi neyiz?' sorusu ve ardından çok da emin olmadığınız bir ilişki içerisinde bulma olasılığınız yüksek. Allah korusun, 14 Şubat şişede durduğu gibi durmaz, bir anlık dikkatsizlik hayat karartabilir. Sakin olun, dolduruşua gelmeyin, gerekiyorsa Beyaz şov seyredin ama evden çıkmayın, güzelce masturbasyonunuzu yapıp uyuyun...'' Uzmanların tüm uyarılarına rağmen bu 14 Şubat'da istenmeyen görüntülere sahne oldu. Araf'ta kalmış ilişkilerin bazılarında gün boyu öne çıkan gelişmeler ise şöyle:  Facebook üzerinden bir süredir yazışan ve yüzyıüze görüşmek için henüz net karar veremeyen ikili, günü gergin geçirdi. Sık sık birbirlerine sevgililer günü paylaşımları göstererek dalga geçen çift, yarım saat kadar önce birbirlerine kalp göndermeye başladı. Uzmanlar, önümüzdeki yarım saat içinde gece boyu sürecek bir telefon görüşmesi olasılığının çok yüksek olduğunu belirtiyorlar.  Lisede başlayan aşklarını aradan geçen 12 yıl ve başkalarıyla yaşanan toplam 17 ilişikiye rağmen birbirlerine itiraf edemeyen çift, bu sene de 14 Şubat'ı "kankalar günü" olarak kutlamaya karar verdi. Aşkla, uzun süreli ilişkilerle ve evlilikle ilgili yaptıkları şakalarla kendilerinin sürekli bunlardan ne kadar uzak olduklarını bugüne dek nice defalar kanıtlamış olan ikilinin son umudu yine alkollü bir anda öpüşmek.  Son 6 aylarını kendi arkadaş çevrelerinin tiksinmelerine yol açacak kadar "Ya yok kesin hoşlanmıyo benden yaa" ve "Abi bazen böyle aşık gibi bazen de arkadaş gibi" sohbetleriyle geçiren çift, 14 Şubat'ı en gergin şekilde geçirenlerden. İkilinin en büyük temennisi günün bir an önce biterek şüphe dolu platonik kıvamlarına geri dönmeleri. Ancak arkadaşlarının ne yapıp edip, bu çileye son vererek bu gece gençleri birleştirmeye çalışacağı gelen haberler arasında...  Dünyada geçirdiği 34 sene 9 ayın önemli bir kısmında bekar olan Mehlika Bulumcuk'un kuzeni aracılığıyla tanıştırıldığı Taner Özçavlın'dan beklentisi büyük. Ancak birbirlerine açılmakta zorlanan çiftin, akşam buluşacakları mekanı Tophane'deki "Üç Orti Nargile Cafe" olarak belirlemeleri ilişki olasılığını bir nebze de olsa düşürdü.   Geçtiğimiz Cumartesi günü bulundukları mekandan birlikte ayrılmalarının ardından geceyi Özlem Nadide Deliveren'in evinde geçiren çift, günün en huzursuzlarından. "Sadece sarılıp uyumak istiyorum Utku" sözleri nedeniyle gerçekten sadece sarılıp uyunarak geçirilen gece, özellikle Utku Kataral cephesinde şüphelere neden olmuş durumda. Bu akşam da buluşacak çift, Utku'nun "Beni ayı gibi aşık zannetmesin" düşüncesiyle almayacağı hediyenin, Özlem Nadide Deliveren tarafından "Ayıya bak bi hediye bile almamış" kırgınlığıyla karşılanmasıyla beraber ciddi bir çıkmaza girecek.