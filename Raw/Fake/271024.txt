Osmanlı Hanedanı'nın Son Temsilcileri Nihayet Patladı: ''Yeter artık üzerimize yapacaksanız yapın şu ülkeyi'' Son yıllarda hükümet ve Cumhurbaşkanlığı nezdinde giderek artan Osmanlı ruhunun yeniden yükseldiği vurgusu, Osmanlı Hanedanı'nın hayatta kalan son üyelerinde tepkiye neden oldu. AK Parti kadroları tarafından sürekli yapılan Osmanlı güzellemelerinin kendilerinde heyecan yarattığını belirten Osmanoğulları, "Kimse kusura bakmasın ama kuru kuruya Osmanlı'yı sevmek kolay; madem çok seviyorsunuz, hayransınız yapın şu ülkeyi üstümüze de görelim sevginizi" diyerek hükümete mesaj yolladı. 5. Murad'ın torunu olan Eyüp Osmanoğlu'nun Beylerbeyi'ndeki evinde bir araya gelen Osmanlı Hanedanı'nın önde gelen isimleri, giderek yükselen Osmanlı özlemini gidermek için en doğru adresin yine kendileri olduğunu dile getirdi. Özellikle Osmanlıca tartışmalarından sonra artık iyiden iyiye beklentiye girdiklerini ifade eden Eyüp Osmanoğlu, evinde ağırladığı basın mensuplarına şunları söyledi: "Hayır yani 2 senedir Osmanlı konuşuluyor, bir Allah'ın kulu da dönüp bize bir talepte bulunmuş değil. Bakın, maksadınız bizim sülale üzerinden prim yapmaksa onu da söyleyin, biz hiç heveslenmeyelim yok yere... Ama madem bu kadar Osmanlı aşığısınız, devredin işte ülkeyi bize geri. Osmanlı ruhu muhu diyosunuz da... Afedersiniz ama burada daha direkt osmanlı bedeni var. Yani safi ruhla olacak işler değil bunlar, lütfen biraz da Osmanlı bedenine saygınız olsun".... Eyüp Osmanoğlu'ndan sonra söz alan bir diğer Osmanlı Hanedanı üyesi olan Selim Osmanoğlu ise sözlerine "Ne yazık ki hala güzelim imparatorluğu kaybetmenin travmasını atlamadık" diyerek başladı. Koca imparatorluğun kaşla göz arasında ellerinden gittiğini ifade eden deneyimli Osmanlı torunu, "Tam her şeyi unuttuk derken bu yeni Osmanlıcılık, ecdad sevgisi falan konuşulunca ister istemez gaza geldik. Şu noktadan sonra bir iade olmayacaksa çok da ayıp edilmiş olur ecdadınıza karşı onu da söyleyeyim" ifadelerini kullandı. Hanedanın en yaşlı üyelerinden olan İsmail Osmanoğlu da yaşanan gelişmeleri yakından izlediklerini belirtirken, normalde kendi aralarında bu kadar Osmanlı konuşmadıklarını açık yüreklilikle dile getirdi. Osmanoğulları olarak kendilerinin uzun zamandır devletten, hükümdarlıktan vazgeçtiklerini ama AKP'nin kafalarını karıştırdığını kaydeden İsmail Osmanoğlu, "Madem konuyu açtınız, bir zahmet bizim mirası alalım artık. Dilerseniz Bilecik'i size bırakalım. Neticede Osmanlı'nın doğduğu kentlerden biri. Araştırmalarımıza göre bize bir faydası yok ama sizin için anısı var. Buyur ecdadınıza oradan sahip çıkın..." dedi ve ekledi: "Oradan artık yavaş yavşa yayılır mısınız, naparsınız bilemeyiz. Size de bi başlangıç olur hem, bi bakın bakalım. Oluyor mu"... Son olarak, ülke yönetimine tekrar hakim olmaları halinde mevcut Cumhurbaşkanı Recep Tayyip Erdoğan'ın da kesinlikle unutulmayacağını vurgulayan İsmail Osmanoğlu, kendisine  hariciye nazırlığından, derebeyliğine; şeyhülislamlıktan, vezirliğe kadar çeşitli alternatifler sunabileceklerini, istediğini tercih etme konusunda da sonuna kadar özgür olduğunu ifade etti.