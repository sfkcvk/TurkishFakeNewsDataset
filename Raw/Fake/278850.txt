Seçim Öncesi Alışkın Olduğu Gerginliği Bir Türlü Yakalayamayan Türkiye Diken Üstünde: ''Kesin çok pis bi şey olacak...'' Genel seçimlere 1 ay kala halen önceki seçimlerin gergin ortamını yakalayamayan Türkiye'de gerginlik eksikliği sinirleri germeye başladı. Özellikle son 3 yıldır hiçbir seçimden önce böylesine sakin bir dönem geçirmeyen vatandaşlar arasında durumu fırtına öncesi sessizliğe benzetenlerin sayısı her geçen gün artarken, “Kesin bi pislik var ama gizliyolar, çok fena bir şey patlayacak bak demedi demeyin...” görüşü ise giderek yaygınlık kazanıyor.  Bundan önceki seçim arifelerinde tapelerden videolara, siyasiler arası ağır sataşmalardan hakaretlere dek dolu dolu dönemler geçiren Türkiye, 2015 Haziran’ı öncesi gergin bir sessizlik yaşıyor. Seçime sayılı günler kalmasına rağmen istenen gerilimin bir türlü yakalanamaması, ufukta öncekilerden çok daha büyük bir olay olduğu beklentisini yaratırken, vatandaşların ortak beklentisi ise ülkenin komple havaya uçması gibi bir durum yaşanacaksa önceden haber verilmesi yönünde.  Bu kapsamda sokağa inerek halkın nabzını tutan Genda Araştırma Şirketi’nin son “Genel Seçimler ve Tedirginlik” raporu önemli verileri gözler önüne serdi. İşte firmanın 2.578 kişilik örneklem üzerine yürüttüğü çalışmadan satırbaşları; -Toplumun %79’luk kesimi gerginlik olmamasını Tayyip Erdoğan’ın Cumhurbaşkanı sıfatıyla seçim sürecinde ister istemez daha az etkin oluşuna bağlıyor. Erdoğan’ın açılışlardan gösterdiği performanası yeterli görmeyen bu kitelenin ortak görüşü ise "Başbakanken daha yürekten bağırııp çağırıyordu. Böyle bir miskinlik çökmüş sanki" şeklinde. -Katılımcıların %86’sına göre ılımlı iklimin en önemli sebebi Ahmet Davutoğlu. Bu %86, Davutoğlu’nu bir türlü ciddiye alamadıkları için çıkarmaya çalıştığı gerginliğe de en fazla "ehehe" tepkisi verebildiklerini belirtirlerken, Başbakan'ın “Pozitif siyasi üslubu”ndan ziyade “Bıdıklığı”nın seçim öncesi gerginlik eksikliğinde önemli bir payı olduğunu düşünüyorlar.  -%12’yi bularak barajı aşan “Aşırı endişeliler” ise seçime kadar Türkiye’yi hayli büyük bir olayın beklediğini düşünüyor. Bu dilimde yer alanlar arasında evinin bir odasını sığınak haline getirerek Suriye Savaşı'nı beklediğini kaydedenlerin oranı %7, ülkenin büyük bir patlamayla ortadan ikiye ayrılacağını düşünenlerin oranı %4 -Seçime dek bir olay çıkmazsa Türkiye’yi terk edeceğini belirtenler de geçtiğimiz aya göre minik bir artışla %4’ü buldu. Bu kitle “Ya bu ülkeyi gerginliği için sevdik, heyecanı için sevdik biz. Böyle olacaksa gider İsviçre’de yaşarız...” görüşü etrafında birleşiyor. Araştırmadan öne çıkan rakamlar bu şekildeyken, anket formlarına yansıyan “Kişiler görüşleriniz ve eklemek istediklerini” bölümü de hayli ilgi çekti. İşte bu bölümde yer alan, vatandaşların içlerini döktükleri kimi notlar;  Bence bi yere savaş ilan edicez. Öyle durduk yere savaş ilan edilmeyeceğine göre önce onlar bize saldıracak. Öyle durduk yere de saldırılmayacağına göre arada taze bir gerginlik olması lazım. Allahım! KUZEY KIBRIS TÜRK CUMHURİYETİ!  Ne yazık ki gelinen süreçte ben en yakınımdakilerden bile şüphelenmeye başladım. Anamdan babamdan, sevgilimden kaçar oldum. Lan yoksa.. Doğru söyleyin, bu son seçim mi?  Belki de ülkenin suskunluğu asaletindendir. Çok akla yatan bir sebep değil gerçi de.. İyiye yormak lazım...  Bir AK Partili ve Erdoğan hayranı olarak geçen sene çok yalvardım ben teşkilattakilere. ''Gelin Ekmel'e verelim, Uzun Adam'ı Cumhurbaşkanı yapmayalım. Büyük oyunu bozalım'' dedim ama dinletemedim. Buyrun işte geldiğimiz nokta ortada....  Seçim tarihi 7 Haziran.. Ben tam o sıralar Serdar Ortaç veya Demet Akalın'dan ortak bir albüm düet falan bekliyorum. Bu sessizlik, böyle bir felaketle bitecek. Eminim artık...