Aylık Tarife Paketindeki Tüm Bedava SMS'leri Ay Sonuna Kadar Kullanmaya Çalışan Genç Kızın Durumu Ciddiyetini Koruyor Geçtiğimiz ay numarasını çok avantajlı bir kampanya dahilinde yeni cep telefonu operatörüne taşıyan Burçe Öztaşkın (21), dün gece kampanya paketinde yer alan ayda bedava 72 bin SMS hakkının tamamını kullanmaya çalışırken
fenalaşarak hastaneye kaldırıldı. Hastane yetkilileri, hayranlık uyandıran azmi ve prensiplerine bağlılığı ile kısa sürede sosyal medya fenomeni haline gelen Öztaşkın'ın durumununun ciddiyetini koruduğunu belirtirken, talihsiz gençte şu ana kadar tespit edilebilen kas, göz ve sinir sistemi rahatsızlıklarının sayısının 34'e ulaştığı da gelen bilgiler arasında.  

 

Yeni geçtiği tarife paketinin sunduğu tüm imkanları kullanmak adına girdiği yolda kendine ciddi bir hayran kitlesi edinen ve rahatsızlanmasının ardından sosyal medyanın gündemine oturan üniversite 2. sınıf öğrencisi Burçe Öztaşkın, kampanyanın 28. gününe girilirken fenalaştı. Sabahın erken saatlerinde odasından gelen mesajlaşma tıkırtılarının kesilmesinden şüphelenen ailesi tarafından yatağında cenin pozisyonunda ve gözleri belermiş halde bulunan Öztaşkın, Ankara Hacettepe Hastanesi'ne kaldırılarak ameliyata alındı. 

 

4 saat süren ameliyatın ardından genç kızın durumu hakkında basına bilgi veren Hacettepe Hastanesi Başhekim Vekili Prof. Dr. Ercan Çörekçi ameliyatın genel olarak iyi geçtiğini belirtirken, Öztaşkın'ı hayata döndürmek için hastanedeki tüm departmanların seferber olduğunun da altını çizdi. 

 

Daha önceden de birden çok disiplinin beraber çalıştığı operasyonlar gerçekleştirildiğini ama bu kadar komplike bir durumla ilk defa karşılaştıklarını belirten Çörekçi, "Kızımızda öncelikli olarak tabii beklendiği gibi, aşırı kullanım sonucu eldeki kas ve kemik yapısı ile sinirlerde ciddi bir deformasyon oluşmuş. Bakın şöyle şuradan bükülmüş, bu yandan geriye çekince 
dirseğe kadar gidiyor kızın eli. Ortopedist arkadaşlarımız onu düzeltirken uzman bir oftalmolog ekibi de kızımızın yarısı içine kaçmış gözlerini geri çıkartmaya çalıştı. Gözleri bi şekilde çıkarttılar da el biraz eğri büğrü kaldı, onu da düzeltmeye çalışacaklar artık, yarın filan bakalım..." dedi.

 

Deneyimli hekim, aileden alınan bilgiye göre genç kızın 3 hafta içinde en az 68 bin mesaj geçmiş olduğuna dikkat çekerken, "Günde ortalama 20-22 saat bu telefon bunun elinde cıkcıkcık gezinse, o da basit hesapla toplamda 320 bin radon gibi bir nükleer kirlenmeye tekabül ediyor. Onla da onkolog arkadaşlar ilgilendi sağolsun, temizleyebildikleri kadarını temizlediler. Şu anda hastamız iyot tankında dinlendiriliyor, biraz orada durduktan sonra geri çıkarıp ameliyatın kalanını tamamlama yoluna gidicez." sözleriyle, Burçe'nin sevenlerini üzecek açıklamalar yaptı.    
 
 

Hastanedeki endişeli bekleyiş sırasında genç kızın annesi ve babasının zaman zaman ayakta durmakta güçlük çektikleri gözlerden kaçmadı. Daha dün tıkır tıkır gözlerinin önünde mesaj çeken biricik kızlarının bu hale gelmesine bir anlam 
veremediklerini belirten acılı baba İlhan Öztaşkın, "Yavrum benim, sırf bedava mesajlar israf olmasın diye ailemizin, eşin dostun tüm kandillerini, bayramlarını önden toplu olarak kutlamış." derken gözyaşlarına hakim olamadı. Baba Öztaşkın, bileklerinin kolonyayla ovulmasının ardından konuşmasını şu sözlerle sürdürdü:
 
"Çocukluğundan beri böyleydi Burçe, hep inatçıydı. O paketteki bedava SMS'leri bitirmek için de inat etti. Bu yolda kendisine mesaj atan tur şirketlerine, indirim sitelerine, bankalara bile cevap verdi. Hatta, bazı akrabalarımızın henüz gerçekleşmemiş vefatları için başsağlığı mesajları bile attı. Gerçi o mesajlar biraz soğukluk yaratmadı değil ama onu da mesajlaşarak çözmesini bildi yavrucağızım. Çünkü herkes onun altın kalpli bir kız olduğunu bilir. İnanıyorum ki yine ayağa kalkacak. Bizleri o güzel yüzünden, sorularımıza bir gözü cep telefonunun ekranında yarım ağız cevap verişinden, o tuşlarda bıdır bıdır, hızlı 
hızlı dolaşan dolma parmaklarından mahrum etmeyecek..."

 

Öztaşkın'ın hastaneye kaldırılmadan kısa bir süre önce çoklu SMS ile 178 kişiye gönderdiği "btmk üzr ama çk kötym :~((((" mesajının cepten cebe yayılmasıyla olayı haber alan binlerce hayranı ise Hacettepe Hastanesi'nin önünde büyük bir izdiham yarattı. Günün ilk ışıklarıyla hastaneye akın edenlerin sayısı sadece birkaç saat içerisinde binlerce kişiye ulaşırken, kalabalığı kontrol altında tutabilmek için bölgeye çevik kuvvet ekipleri sevkedildi. 
 
Hastane bahçesi önünde toplanan Öztaşkın'ın hayranları burada, "Cnmmm b yere gtmyrsn kalıyosn ve savşyrsn", "Snnleyiz", "72k içn dğr" ve "Çk gzl çkmşsn" gibi mesajlar ve cevapsız çağrılarla genç kıza olan desteklerini gözler önüne serdiler. Yaşanan bu yoğunluk nedeniyle bölgedeki baz istasyonu ve aktarıcı şebekeleri iletişim trafiğini kaldıramayarak öğlen saatlerinde çökerken, operatör firmaların yolladığı gezici baz istasyonları ve sinyal güçlendiricili araçlar sayesinde hastane çevresindeki iletişimin halen kesintili olarak sağlanabildiği bildirildi.