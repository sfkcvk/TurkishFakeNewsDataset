Kariyer.net'in Geleneksel ''İş Bulamayıp Askerlik Kararı Aldıranlar Veda Gecesi''nde Yine Gurur ve Hüzün Bir Aradaydı... İnsan kaynakları sitesi Kariyer.net tarafından her yıl geleneksel olarak düzenlenen "İş Bulamayıp Askerlik Kararı Aldıranlar Veda Gecesi" organizasyonunun 4.'sü dün gece İstanbul Bostancı Gösteri Merkezi'nde gerçekleştirildi. Başta mühendislik ve işletme olmak üzere çeşitli bölümlerden geçtiğimiz yıllarda mezun olup iş bulmaktan umudunu kesen yaklaşık 1500 kariyer.net üyesi ve yakınlarına ev sahipliği yapan gece zaman zaman duygusal anlara sahne olurken, sitenin bu celp döneminde askere giden en kıdemli üyesi Ferhat Gönültaş (27) da plaketle ödüllendirildi. Mezuniyetlerinin ardından girdikleri iş arama sürecinden beklediklerini bulmayarak çareyi Nisan celbinde askerlik kararı aldırmakta bulan yaklaşık 1500 kişinin yakınlarıyla birlikte gönüllerince eğlendiği gece, Kariyer.net Genel Müdür Begüm Kaşıkçı'nın konuşmasıyla başladı. Tüm İK siteleri gibi kendilerinin de her celp döneminde hüzün ve gururu bir arada yaşadığını belirten Kaşıkçı, şöyle devam etti: "Bir çoğunuzla öyle uzun zamandır birlikteyiz ki artık neredeyse bir aile gibi olduk. Mezuniyetiniz, siteye üye oluşunuz, İngilizce seviyenizi her ay düzenli olarak yukarı çekip, beklediğiniz maaş aralığını düşürmeniz, adres bilgilerinizi başvurduğunuz işe göre değiştirmeniz... Hepsi gözümün önünden geçiyor şu an. Evet, kısa bir süre için dahi olsa araya giren bu ayrılık bizi hem duygusal yönden hem de site trafiği açısından çok üzüyor ve sizi gerçekten özleyeceğiz. Ancak vatan borcu işte, yapacak bir şey yok. Tek temennim, orada teskere falan bırakmadan gittiğiniz gibi sapasağlam ve işsiz olarak dönmeniz. Yine aynı şevkle aynı heyecanla CV güncelleyeceğimiz, ilan aratacağımız günlerde buluşmak dileğiyle. Hepinize şimdiden hayırlı teskereler..." Kaşıkçı'nın konuşması alkışlar ve gözyaşlarıyla karşılanırken, Bostancı Gösteri Merkezi'ni dolduran yüzlerce yeni mezun işsiz de salonu "2 yıllık tecil yetmedi mi?", "bu cv gidecek geri dönecek!" sloganlarıyla inletti. Geceye Türk Silahlı Kuvvetleri'ni temsilen katılan Polatlı Topçu ve Füze Okulu Komutanı Kurmay Albay Fikret Çelik de, Silahlı Kuvvetler'in ülkedeki tecrübe aramayan yegane iş veren olduğunun altını çizerek "Tamam çok iyi para vermiyor olabiliriz ama masrafınız da yok, öyle düşünün. 5-6 ay daha sağa sola cv yollayıp yanıt bekleyeceğinize gelin bizde kantinci olun, yazıcı olun, bi işe yarayın. En azından kafanız rahat eder" ifadelerine yer verdi. Konuşmaların ardından geceye ödül töreniyle devam edilirken, sitede 5. yılını doldurarak bu celp döneminin en kıdemli işsizi ünvanına sahip olan Ferhat Gönültaş, kendisi için hazırlanan teşekkür plaketiyle, içlik, yeşil don-atlet ve pişik kreminden oluşan askerlik setini Genel Müdür Begüm Kaşıkçı'nın elinden aldı. Kısa bir konuşma yapan Gönültaş, "bizimkiler evden kovdu, yoksa ben daha da kaçardım" derken, başarısında katkısı olan başta Sivas Cumhuriyet Üniversitesi Kamu Yönetimi Tezsiz Yüksek Lisans Bölümü olmak üzere herkese teşekkür etti. 1500'ü aşkın davetlinin askerlik öncesi son kez gönüllerince eğlendiği gece, topluca Kral TV'ye atılan ilk SMS'lerin ardından Serdar Ortaç konseriyle son buldu.