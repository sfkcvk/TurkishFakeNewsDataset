Türkiye, Demet Akalın'la Evlenen Genç İçin Tek Yürek Oldu Ünlü şarkıcı Demet Akalın'ın dün Çırağan Sarayı'nda düzenlenen sade bir törenle 3. kez dünya evine girmesi ülke genelinde umutlu bir bekleyişe neden oldu. Bugüne dek ilişkilerinde aradığı mutluluğu bulamayan ve çektiği acıları ailesi, yakın dostları ve tüm Türkiye ile paylaşan Akalın, hayatını Okan Kurt isimli gençle birleştirirken, tüm Türkiye bu evliliğin mümkün olan en uzun süre sorunsuz bir şekilde yürümesi için fedakar gencin arkasında tek yürek olmuş durumda.
 
Başarılı şarkıcının evlilik haberinin duyulmasının ardından türbelere akın eden yüz binler, Akalın'a ve yeni eşine kimsenin kimseye şerefsizlik yapmadığı, uzun ve mutlu bir birliktelik dileyerek adaklarda bulunurlarken, sivil toplum örgütleri yaptıkları ortak açıklamada bu evliliğin yürümesi için herkesi taşın altına elini koymaya çağırdılar.

 

Toplam 72 sivil toplum örgütünün yaptığı ortak açıklamada, ülkenin huzuru açısından Okan Kurt'un çok önemli bir rol oynadığına dikkat çekilerek, bu yolda kendisine her türlü desteğin verilmesi gerektiğinin altı çizildi. Açıklamadan bazı önemli satır başları ise şöyle:
 
"Ülkemizin birlik ve beraberliğe en çok ihtiyaç duyduğu şu günlerde, özellikle Demet Akalın'ın birlik ve beraberlik içinde olması çok büyük bir önem arz etmektedir. Bu gerçekten yola çıkarak, öncelikle her türlü riske rağmen hayatını Demet Hanım ile birleştiren Okan Kurt'a teşekkür ve şükranlarımızı sunarız. Belli ki kendisi yürekli, ateş gibi bir delikanlı. Allah göstermesin, herhangi bir ayrılık durumunda başına nelerin gelebileceğini bilmesine rağmen güneşe uçan kelebek misali bu evliliğe imza atarak hem milyonlarca müzikseveri, hem de Demet Hanım'ın eski sevgililerini büyük bir dertten kurtardı. Kendisine dayanma gücü diliyor, ilişkisinin sağlıklı şekilde yürümesi için her türlü yardıma hazır olduğumuzu bilmesini istiyoruz..."

 

Bütün basın kuruluşlarına gönderilen bildiride, ilişkide maddi problemlerin yaşanmaması adına ortak bir fon oluşturulduğu belirtilerek, Okan Bey'in istediği zaman bu fondan faydalanabileceği kaydedildi. Öte yandan, Türk Psikiyatri Vakfı tarafından bu sabah yapılan açıklamada Okan Kurt-Demet Akalın birlikteliği için gereken her türlü psikolojik desteğin ücretsiz sağlanacağı duyurularak, genç damada evlilikte ufak tefek sorunların olabileceği ve bunların asla büyütülmemesi gerektiği hatırlatıldı.

 

Demet Akalın-Okan Kurt evliliğinin yankıları sürerken, bu sabah İstanbul Emniyet Müdürlüğü tarafından Beylikdüzü'nde düzenlenen bir operasyonla genç çiftin ne zaman boşanacağı üzerine yasadışı bahis oynatan 7 kişilik bir çete çökertildi. 
 
Akalın'ın evlenmesini fırsat bilen çete üyelerinin, ünlü popçunun boşanma tarihi ile ilgili açtığı bahislerde en ilgi çekici kısım ise evliliğin 2 seneden fazla sürmesi halinde verilen 32,00'lık yüksek oran oldu. "1-5 hafta: 1,20" , "3 ay: 1,45", "6 ay: 5,50", "1 sene: 9,00" gibi oranların verildiği bahislerde, ayrıca "çocuk olur" ve "ilk nispetli şarkı ne zaman yapılır?" gibi bahislerin yer aldığı da gelen bilgiler arasında.