Sosyal Medyanın Ateşini Düşürmek Üzere Harekete Geçen Merkez Bankası, Piyasaya Çok Sayıda Sevimli Kedi Videosu Sürdü 31 Mayıs’ta başlayan Gezi Parkı eylemlerinin ardından sosyal medyada sürekli olarak artan gerilime Merkez Bankası sonunda müdahale etti. Akşam saatlerinde piyasaya çok sayıda sevimli kedi, şapşal bebek ve saçmalayan amca videosu sürerek sosyal medyanın ateşini düşürmeye çalışan Merkez Bankası adına bir açıklama yapan Başkan Necip Oflazlı, "Ne yazık ki gerek Facebook, gerek twitter'da 20 gündür kimsenin normal bir paylaşım yapmaması hem olayları, hem de ekonomimizi olumsuz yönde etkilemekteydi. O yüzden büyük çoğunluğu kedili olmak üzere toplam 2054 videoyu piyasaya sürdük." derken, gerek görüldüğü takdirde ikinci bir müdahalenin de yapılabileceğinin sinyallerini verdi. Merkez Bankası’nın Ankara Ulus’taki Genel Müdürlük binasında gazetecilerin sorularını yanıtlayan Başkan Necip Oflazlı, piyasaya sürülen 2054 videonun sadece genel müdürlükteki personel bilgisayarlarından çıkanlar olduğunu belirterek “diğer şubelerimizdekilerle birlikte şu an rezervlerimizde 14-15 bin civarında komik video olduğunu tahmin ediyoruz. Bir süre göstergeleri izleyip gerekiyorsa bunlardan da faydalanma yoluna gideceğiz” sözleriyle piyasalara güven aşılayan mesajlar verdi. Sosyal medyaya müdahalede geç kalındığı yönündeki eleştirilere de yanıt veren Oflazlı, “açıkçası olayların 2. haftasında ufak bir müdahale denememiz olmadı değil. Bizzat bir müfettiş arkadaşımızın 14 aylık bebeğine ait videoyu kendi ellerimle piyasaya sürdüm. Çocuk evdeki kedinin kuyruğundan çekiyor, kedi tıslıyor bu da önce şaşırıp sonra ağlıyor falan. Hem kedili hem bebekli video yani. Görseniz acaip tatlı da bi şey ama normal zamanda en az 150 like’ı olan video 2 like, 38 yorum aldı. O yorumların hepsi de ‘sırası mı şimdi başkanım’, ‘komik şimdi bu ?’, ‘#direnkedi’ gibi şeyler olunca mecburen tırıs tırıs piyasadan geri çekmek zorunda kaldık.” İfadelerine yer verdi. Müdahale için sosyal medyanın ateşinin biraz olsun dinmesini beklediklerini belirten Oflazlı, öğleden sonra 16 itibariyle Merkez Bankası resmi Facebook sayfasından paylaşılan ‘ağaçta kuş avlamaya çalışırken aşağıdaki şişme çocuk havuzuna düşen kedi’ videosunun şu an için piyasaları bir nebze olsun rahatlattığını kaydetti. Oflazlı, “İlk saldığımız video şu an 1.200 like seviyelerinde bir direnç noktası oluşturmuş durumda. Yukarı doğru olumlu bir hareket var. Elbette bir takım tepki yorumları gelmiş durumda ancak beklemediğimiz bir durum değil”derken, Merkez Bankası'nın müdahalesinin ardından saat 20.00 itibariyle Facebook comment piyasasında durum şu şekilde oldu: "ahahaha", “oyy kıyamam ben sanaaa” ve “koptummm :)))”'larda %12'lik artış; "Allah belalarını versin", “Hesap verecekler!”, “Provokasyona gelme Türkiye” ve "melih başgan yardırıyor :))))" larda %8 azalma. Merkez Bankası olarak şu an için bekle gör politikasına geçtiklerini ve önümüzdeki günlerde sosyal medyanın seyrine göre rezervde beklettikleri videoları da piyasaya sürebileceklerini belirten Oflazlı,” her ihtimale karşı biz de kendi aramızda bir şeyler çekmek için bir çalışma başlattık. Evde kedisi, bebeği,  bunak dedesi olan personelimiz her an kamerayla teyakkuzda bekliyor. İlla komik bir şeyler yakalayacaklardır” derken, vatandaşların da ellerindeki videoları   adresine yollayarak Türkiye ekonomisine katkıda bulunabileceklerini ifade etti.