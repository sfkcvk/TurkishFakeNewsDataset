Yargılanıp Beraat Etmediği Mahkeme Kalmayan Sosyolog Pınar Selek'in Dosyası Son Olarak Profesyonel Futbol Disiplin Kurulu’na Gönderildi Bugüne dek üç kez beraat verilen, bir kez de Yargıtay tarafından usulen bozulan Sosyolog Pınar Selek davası, bugün İstanbul 15. Ağır Ceza Mahkemesi'nde yeniden görüldü. Savcılık makamının ağırlaştırılmış müebbet istediği duruşmada; hakim, mevcut hukuk sistemi içerisinde daha fazla yol alınamadığını işaret ederek dosyanın Profesyonel Futbol Disiplin Kurulu’na sevkine karar verdi. PFDK’nın Pınar Selek’e en az 3 maç ceza vermesi bekleniyor… Türk hukuk sisteminin en önemli davalarından birinde tarihi bir karara imza atan Hakim Onat Belenoğlu, mahkeme çıkışında gazetecilere konuya ilişkin açıklamalarda bulundu. Sürekli beraat kararı verilmesine rağmen önlerine tekrar tekrar Pınar Selek dosyası gelmesinden yakınan Belenoğlu, “Valla arkadaşlar Çağlayan Adliyesi bu Pınar hanım’ın dosyasından illallah etmiş durumda. Dön dolaş beraat işte, ne zorlanıyor anlamadım ki. Bu son dava için de kura çektik, bana çıktı. Yoksa inanın hakim olarak girilecek dava değil” sözleriyle dert yandı. Türk Ceza Kanunu'nda teamüle bırakılan bir maddeden yararlanarak dosyayı PFDK’ya sevkettiğini belirten deneyimli hakim “Biraz da onlar uğraşsın. Biz miyiz dert babası ya?” sözlerinin ardından diğer hakim arkadaşlarıyla dava sonucunu kutlamak üzere konuşmasına son verdi. Hakimin ardından kısa bir açıklamada bulunan Savcı Abdülkadir Turanlı ise, meslek yaşamının önemli bir kısmının Pınar Selek’e ağırlaştırılmış müebbet hapis cezası istemekle geçtiğini belirterek, bu çabasından asla vazgeçmeyeceğini vurguladı. En kötü ihtimalle PFDK’dan Pınar Selek’in futbol sahalarından ömür boyu men edilmesine yönelik bir ceza almasını sağlamaya çalışacağını belirten Savcı Turanlı, dosyadan umudu kesmediklerini kaydetti. Pınar Selek’in avukatlarındaysa coşku ve şaşkınlık bir aradaydı. “Pınar’ın yıllar süren dava sürecinde şunu öğrendik ki, beraat çıkınca hemen sevinmeyecek, ceza çıkarsa da hemen üzülmeyeceksin. Pınar Selek davası bu neticede. Her an her şey olabilir. Tespit edebildiğimiz kadarıyla Hammurabi dönemine dek uzanıyor bu davaya verilen ilk beraat” diyerek karara temkinli yaklaştıklarını belirten Avukat Zeynep Özüdoğru, PFDK süreci içinse konunun uzman isimlerinden Pascal Nouma’yı savunma saflarında görmek istediklerini belirtti. Gazetecilerden gelen bir soru üzerine müvekkillerinin bugüne dek hakemler ve federasyon hakkında hiçbir şekilde yorumda bulunmadığını da sözlerine ekleyen Özüdoğru “Deli misiniz arkadaşlar kadın sosyolog, niye konuşsun zaten federasyon hakkında” diyerek, işin bu noktaya nasıl geldiğine anlam veremediklerinin altını çizdi. Dosyanın kendilerine devrolduğu haberini alan PFDK’da ise genel bir heyecan ve mutluluk hakimdi. PFDK Basın Sözcüsü Özcan Karaali, sürekli Felipe Melo ve Emre Belözoğlu dosyası incelemekten kendilerinin de artık ikrah ettiğini belirterek, bu dosya sayesinde bir nebze de olsa PFDK’daki havanın değişeceğinden umutlu olduğunu aktardı. Bugüne dek PFDK olarak da hayli önemli dosyalara baktıklarını, bu dosya için de yeterli tecrübelerinin olduğunu vurgulayan Karaali açıklamasını şu sözlerle tamamladı: “Müebbet istiyorlarmış, dosyayı değerlendiricez, bakıcaz... En son Hasan Şaş'a 6 ay men vermiştik, Nouma'ya 7 maç mı ne bişey vermiştik. Arada böyle yüksek cezalar bizden de çıkıyor yani. Ama tabi konuşmak için erken. Dosyayı görelim bakalım Pınar hanım napmış. Kasıt var mı, hocaya tükürüyor mu, küfür mü etti… Değil mi? Hepsi kasetlerden belli olur arkadaşlar…”