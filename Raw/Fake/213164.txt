Suriyeli Mültecilerden, Günlerdir Kendilerini Evlerinde Gibi Hissettiren Başbakan Erdoğan’a Teşekkür Mesajı Gezi Parkı direnişinin ortaya çıkmasında büyük etkisi olan eylem ve açıklamalarının ardından da hızını kesmeyen ve başta Cumhurbaşkanı Abdullah Gül olmak üzere diğer liderlerin verdiği ılımlı mesajların aksine sürekli olarak ülke gündemini germeye devam eden Başbakan Erdoğan'a bir destek de Suriyeli mültecilerden geldi. Ülkelerindeki iç savaş ve Esad rejiminin baskılarından kaçarak Türkiye’ye sığınan ve uzun süredir memleket hasretiyle yaşamak zorunda kalan mülteciler, Gezi Parkı olaylarının patlak vermesiyle beraber adeta kendilerini evlerinde gibi hissetiklerini belirterek, Başbakan Erdoğan’a teşekkürlerini ileten bir mesaj yayınladılar.  Konuyla ilgili sabah saatlerinde bir basın açıklaması yapan İnanılmaz Özgür Suriyeliler Derneği’nden Abdülmisal Maqdisi, hükümeti ve başbakanı acımasızlıkla eleştirenlerle hemfikir olmadıklarını dile getirdi. Geçen haftadan bu yana yaşanan toplu gözaltılar, provakasyonlar, medya sansürü ve sosyal medyanın afarozu, evlerin içine kadar yapılan aşırı polis müdahaleleri, sopalı satırlı gruplar ile günaşırı yaralanma, ölüm haberleriyle oluşan topyekün kaos ortamının kendilerini adeta ülkelerinde, Suriye’nin göbeğinde hissettirdiğini belirten Maqdisi, devlet şiddetinde çok tanıdık tatlar yakaladıklarının altını çizerek şöyle devam etti:  “Bugüne kadar yapılan silah yardımı, konuşlandırma, verilen tüm askeri destek, istihbarat kaynakları vesaire bir yana Başbakan'ınız bizim için paha biçilmez bir şeyi, sıla hasretini giderdi. Bugün bakın, Başkentiniz de dahil ülkenizin her tarafı yangın yeri. Polis şiddeti deseniz var, orantısız güç deseniz var, baskı deseniz var, dediğim dedikçilik var, yalnız ben bilirimcilik var, benden olmayan gebersincilik var; var oğlu var yahu! Şimdi gözlerimi kapatıyorum, kulaklarımda bomba sesleri, burnumda tüten dumanların kokusu adeta Suriyem’deyim. Kendisi Ortadoğu’nun lideri olmayı sonuna kadar hak ediyor, zira bizim oralarda da liderler aşağı yukarı onun gibi…’ Ülkede yaratılan yeni atmosferin yalnızca Suriyeli mültecilere hitap etmekle kalmadığını belirten Maqdisi, Ortadoğu’daki tüm halkları da bu yaz Türkiye’ye davet etti.   Maqdisi, zengin doğal güzellikler, ören yerleri, cami ve halı mağazaları rezervlerinin yanına eklenen baskıcı rejim ve çatışma ortamının, tüm Ortadoğu’da ‘Hayatınızın tatili, üstelik ülkenizden hiç kopmamışsınız gibi’ sloganı ile pazarlanabileceğini belirterek Kültür ve Turizm Bakanlığı’nı da konuyla ilgili çalışmalar yapmaya çağırdı. Son olarak, Tayyip Erdoğan'ın boşluğunu fırsat bilerek bir iki gündür nabız düşürücü açıklamalar yapan Bülent Arınç ve Abdullah Gül gibi isimlere bir nebze kırgın olduklarını da itiraf eden Abdülmisal Maqdisi, "Yok mesaj alınmışmış, yok özürmüş, vay efendim güç sarhoşluğuna kapılmadan herkese kulak vermek gerekirmiş. Ne alakası var ya? Şimdi durup dururken durumu eskiye çevirmenin manası ne? Şurada zaten güç şartlar altında yaşayan insanlarız, tam da kendimizi bir nebze evimizde gibi hissederken bu tarz açıklamalarla ne amaçlanıyor? Bu vesileyle de bütün politikacılarınızı Melih Gökçek gibi duyarlı ve sorumlu davranmaya çağırıyoruz.” derken, Başbakan'ın kesinlikle dik duruşu ve ülkenin bir bölümünü diğerine karşı kışkırtan provokatif açıklamalarından taviz vermemesi gerektiğini ifade etti.