Yılın 3. Çeyreğinde 4.2 Milyon Dolar Net Kâr Eden Elkiz Holding, Yeterince Para Kazandığına İkna Olarak Kendini Feshetti Kamuyu Aydınlatma Platformu'na (KAP) gönderilen konsolide finansal tablolarına göre 2012 yılının üçüncü çeyreğini 4.2 milyon dolar net kârla kapatan Elkiz Holding Anonim Şirketi, yatırımcısının yüzünü güldürürken bu sabah şirket yönetiminden yapılan açıklama piyasalarda soğuk duş etkisi yarattı. Yönetim Kurulu Başkanı Muammer Elkiz, "Hesapladık, bugüne kadar kazandıklarımız yedi sülalemize yetiyor. Son açıklanan rakamları da göz önüne alırsak, artık şu saatten sonra çalışmanın bir anlamı yok. Velhasıl, dükkanı kapatıyoruz..." şeklindeki sözleriyle, şirketin fesih sürecine girdiğini duyurdu.

 

28 yıl önce küçük bir atölyede, aile şirketi olarak iş dünyasına atılan ve aradan geçen zaman zarfında Türkiye'nin önemli holdinglerinden biri haline gelen Elkiz Holding dün beklenmedik bir şekilde faaliyetlerini durdurma kararı aldı. Kararın arkasında hiç kimsenin farklı bir neden aramaması gerektiğini kaydeden Yönetim Kurulu Başkanı Muammer Elkiz, "Yatırımcılarımız ve çalışanlarımız lütfen bizi affetsinler ama bu kadar para kazandıktan sonra çalışmak için herhangi bir neden göremiyoruz. Mezara mı götüreceğiz?" derken, yönetim kurulu olarak zaten bir süredir motivasyon sorunu yaşadıklarını da sözlerine ekledi.

 

Son günlerde kişisel olarak da işleri bir hayli boşladığını samimi bir şekilde itiraf eden deneyimli iş adamı, ticaret hayatına atıldığından beri hep elinin rahata kavuşması için beklediğini vurgularken, kendisiyle birlikte komple holding'i emekliye ayırmaya götüren süreci şu sözlerle özetledi:

 

"Doğrusunu söylemek gerekirse, daha ticarete atıldığım ilk gün bile aklımda emeklilik vardı. Aman ailem için para kazanayım, aman çocuklar aç kalmasın diye diye bugünlere kadar geldik. Hamdolsun eşşek yüküyle de para kazandım ama artık yeter. Yaş oldu 62. Hiç öyle ölene kadar çalışayım, 80 yaşında bile sabah 6'da kalkıp soğuk duşumu alıp şirketleri kontrole gideyim gibi bir derdim olsun istemiyorum. Zamanında çocuklara da dedim, 'Gidin canınız ne istiyorsa yapın, Londra'da sanat tarihi mi okuyacaksınız, playboy mu olacaksınız ne halt yiyorsanız yiyin. Şirketin başına geçip eşşek gibi çalışayım gibi bir derdiniz olmasın' diye uyardım. Sağolsunlar, zaten akıllı çocuklar. Hiçbirinin okumakta falan gözü olmadı, maşallah bugüne kadar şirketten gelen parayla günlerini gün ettiler. Etsinler de zaten, keşke benim de babam zengin olaydı da ben de yapabileydim bunları..."

 

Toplantı esnasında büyük bir rahatlama yaşadığı ve oldukça neşeli olduğu gözlerden kaçmayan Muammer Elkiz, holdingin şu anki haline gelmesinde payı olan tüm çalışanlara ve yatırımcılara teşekkür etmeyi de ihmal etmedi. Herkesten haklarını helal etmesini isteyen  Elkiz, bundan sonrası için kafasında öyle büyük planlar olmadığını da sözlerine eklerken, "Valla eş dost, 'Al yatını, tek başına dünya turuna çık' falan diyorlar ama yok yani. Hiç işim olmaz. Sapanca'da 20 dönüm arazide havuzlu mavuzlu villam var, orada takılırım işte. Uzak bir yere gideceksem de, efendi gibi jetime atlar giderim. Şu yaştan sonra kendimi yoracak, zora sokacak değilim." diyerek, rahat bir emeklilik dönemi geçirmek istediğini gözler önüne serdi.