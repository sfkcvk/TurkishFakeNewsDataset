Bütün Gün Sadece A Haber İzleyen Sevimli Muhabbet Kuşu Boncuk, Yorumculara Taş Çıkartıyor: ''Başkanlık şart, cicikuş babacım...'' Ankara Etlik'te sahipleri Numan Ataran (67) ve Gülizar Ataran (62) ile birlikte gün boyunca sadece A Haber izleyen sevimli muhabbet kuşu Boncuk, yaptığı yorumlarla basın dünyasının ilgi odağı oldu. Bu sabah gazetecileri evlerinde ağırlayan Ataran Ailesi, minik Boncuk'un ''Başkanlık sistemi şart'', ''babacık'', ''Bazı güçler'', ''Çözüm sürecine zarar gelmeden'' ve ''Geziciler” şeklindeki yorumlarıyla gururlanırken; 8 yıldır bakımını üstlendikleri kuşları için dişi bir eş aradıklarını da kamuoyuna duyurdular. Evlerinin neşe kaynağı Boncuk ile birlikte kameraların karşısına çıkan Ataran Ailesi, sevimli kuşlarının özellikle son günlerdeki olaylar dolayısı ile bir hayli huysuz olduğunu ve sıkça cik cik'leyerek sesini duyurmaya çalıştığını dile getirdi. Emekli Memur Numan Ataran, yıllardır yanlarında bulunan Boncuk'un devamlı suretle ''Lobi lobi lobi'' ve ''dış güçler babacım'' diyerek, son günlerde yaşanan kaos halinin sinyallerini de önceden verdiğini öne sürdü. Yoğun ülke gündemine rağmen sahibinin omzunda sakin bir görüntü çizen boncuk ise bir süre sadece cik cik'lemekle yetinse de, daha sonra Gülizar Hanım'ın çabalarıyla gündemdeki konular hakkında çarpıcı açıklamalar yaptı. ''Hadi oğlum, konuş oğlum. Lobicik kuşum'' şeklindeki ısrarlara dayanamayan deneyimli muhabbet kuşu sözlerine öncelikle ''Paralel yapı, paralel yapı'' diyerek başladı. Daha sonra yine uzun bir süre ''Paralel yapı'' sözlerini tekrarlayarak, cemaate karşı verilen mücadelenin önemine değinen Boncuk yaşadığı şaşkınlığı gizleyemeyerek sahibinin omzuna pisledi. Muhabirlerden özür dileyen Numan Ataran ise bir yandan omuzunu temizlerken, bir yandan da Boncuk'un bugüne kadar verdiği en zorlu sınavı basın mensuplarına aktardı. Ergenekon döneminde minik kuşun A Haber yorumcularını büyük bir ilgi ile takip ettiğini ifade eden Ataran, sözlerine şöyle devam etti: ''Ya biliyorsunuz A Haber'deki yorumcular önce davadan yana tavır aldılar. Boncuk tam o dönemde her şeyi güzelce öğrenmişti. 'Türkiye-Türkiye', 'bağırsak temizlendi babacık' diyordu. Sonradan işler nasıl desem... değişince,Boncuk tam anlayamadı neden salınan tutukluların alkışlandığını. 4 ay hiç ses çıkarmadı, gagasını tellere sürttü hep. O yüzden daha henüz balyozcuların salındığını da söyleyemedik.'' Ataran Ailesi'ne 8 yıl önce katılan, isminin Boncuk olmasına rağmen mavi tüyleri nedeniyle Maviş de denilen sevimli muhabbet kuşunun maharetleri A Haber yorumcularının dediklerini aynen söyleyebilmekle de sınırlı değil. Sevimli kuş aynı zamanda, yaptığı tekrarlar atılınca, Star Gazetesinden 7 farklı köşe yazısını kelime yerleri biraz dağınık da olsa ötüşüyle yazdırabiliyor. Boncuk hakkında "Kanalda her gün konuşulan şeyler neticede, öğrenmiş hayvan... Hollanda çünkü bu, yavruyken aldık, erkek de olunca... Hemen kapıyor konuşuyor işte" diyen Gülizar Ataran, kuşlarıyla gurur duyduklarının bir kez daha altını çizdi. Son olarak, şu an için Boncuk için A Haber'den ve Yeni Şafak ile Star gazetelerinden gelen teklifleri değerlendirdiklerini kaydeden Ataran, ''İşte geldiler, burada Boncuk'u dinlediler. Boncuk şartlarını sundu, bakalım artık hangisi olursa...'' derken, minik kuşlarının kafesinde kullandıkları için Star gazetesinin bir adım önde olduğunu da itiraf ettiler.