Yıllardır Etraflarındaki Herkesi İzmir Överek Darlayan Grubun Neden Hala Gerizekalı Gibi İstanbul'da Yaşadığı Gizemini Koruyor İstanbul Büyükşehir Belediyesi'ne bağlı bulunan 7-Tepe Sosyolojik Araştırma Grubu'nun yaptığı çalışmada, İstanbul il sınırları içerisinde devamlı suretle İzmir güzellemesi yapmasına rağmen halen burada yaşamayı sürdüren insanların neden böyle bir gerizekalılık sergilediğine cevap arandı. Yaklaşık 8 aydır süren incelemelerde, henüz müspet bir sonuç elde edilebilmiş değil... Dünyanın en büyük metropollerinden biri olan İstanbul'a dair önemli sorulara yanıt bulmak için Büyükşehir Belediyesi işbirliği ile kurulan araştırma şirketi, 8 ay zarfında yaklaşık 1.723 kişiye ''Madem İzmir'i bu kadar seviyorsun, ne diye İstanbul'da yaşıyorsun?'' sorusunu yöneltti. A, A+ ve A++ gelir seviyesine sahip katılımcıların %87'si İstanbul'da yaşamalarına ilişkin hiçbir açıklama yapamazken, %12'si ''Ya burada konser falan oluyor işte... O tip şeyler'' ve %1'i de ''Çünkü İzmir'i özlemek de, en az İzmir'de olmak kadar güzel'' cevabını verdi. Araştırma grubunun başkanlığını yapan, aynı zamanda Boğaziçi Üniversitesi Sosyoloji Bölümü öğretim üyesi Doç. Dr. Eslem Kenar, İstanbul'daki İzmirliler'in artık sosyolojik bir olgu olarak ders kitaplarındaki yerini aldığını ifade etti. Deneylerde kullanılmak üzere seçilen 1.723 kişinin öncelikle boyoz, gevrek, çiğdem, kordon gibi kelimelerin geçtiği anketlerle bir ön elemeden geçirildiğini belirten deneyimli doktor, şöyle devam etti: ''Bu sosyolojik deneyimizde özellikle az önce belirttiğim kelimeleri duyunca aşırı heyecanlanan, gün boyunca bunların üzerine güzellemeler yapabilecek yurttaşlarımızı seçtik. Hepsi de gayet pırıl pırıl, içten, sıcak, toplumda sevilen kişiler ancak söyleşilerimiz devam ettikçe gördük ki, sabah akşam İzmir'i övüp, neden burada kaldıklarına dair tek bir mantıklı açıklama bulmak mümkün değil ne yazık ki.'' Yaklaşık 10 kişilik bir akademisyen kadrosu ile yürüttükleri çalışmadan henüz bir sonuç alamasalar da, bir gün mutlaka bu gizemin çözüleceğini de sözlerine ekleyen Dr. Eslem Kenar ayrıca İstanbullu vatandaşlara da uyarılarda bulunmayı ihmal etmedi. Kendilerine doğru yaklaşan İzmirli yurttaşları görünce, İzmir'i çağrıştıracak hiçbir sözlü ifadede bulunulmaması gerektiğinin altını çizen deneyimli sosyolog, ''En ufak bir dikkatsizlik, en az 1-2 saatlik bir alçıya alınma ile bitebilir. O kadar lafın ardından 'E sen niye burdasın, gitsene madem İzmir'e' bile diyemezsiniz. Öylece kalırsınız.'' derken, çalışmalarının 2016 yıl sonuna kadar süreceğini de aktardı.