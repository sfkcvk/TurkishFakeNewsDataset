Ekonomi Bakanı'ndan Piyasaları Rahatlatan Açıklama: ''Anayasa tartışmaları falan ekonomiyi pek etkilemiyor. Nasılsa batıyoruz...'' Dünkü Merkez Bankası müdahalesine rağmen hızlı yükselişini sürdüren ABD Dolar'ının bugün 4 TL'ye dayanmasının ardından piyasaları rahatlatan açıklama akşam saatlerinde Ekonomi Bakanı Nihat Zeybekçi'den geldi. Türkiye'deki terör olayları, OHAL, yeni anayasa ve başkanlık sistemi tartışmalarının ekonomiyi olumsuz etkilediği yönündeki iddiaları yanıtlayan Zeybekçi, "Öyle bir şey yok arkadaşlar. Ne etkileyecek zaten, her türlü batıyoruz..." sözleriyle piyasalara güven aşıladı. Bugün Euro ve ABD Doları'nda yaşanan sert yükselişin ardından piyasalardaki tedirginliği gidermek üzere Ekonomi Bakanı Nihat Zeybekçi bu akşam kameraların karşısına geçti. Konuşmasında, küresel konjektürle birlikte ülkede yaşanan terör olayları, siyasi kutuplaşma ve gerilim, devam eden OHAL, yeni anayasa ve başkanlık sistemleri tartışmalarının da ülke ekonomisini olumsuz yönde etkilediği iddalarına değinen Zeybekçi, şu kaydetti: "Yani illa bir etkisi vardır şimdi hiç yok da dersem yalan olur ama muhtemelen farkındasınızdır zaten her halukarda batıyoruz arkadaşlar. Vaktiyle ABD'de ve AB'de işsizlik arttığı için faizler düştü, bizde ve benzer durumdaki Brezilya, Güney Afrika gibi 3-5 ülkede de faizler yüksek kaldı. Onun için Dolar'lar bize geliyordu. Biz de o dolarla bi ara zenginleşir gibi olduk. Şimdi ABD'de tekrar yüksek faiz var, paralar oraya gidiyor, dolayısıyla biz de geri fakirleşiyoruz. Durum özetle böyle. Velhasıl bu saatten sonra Başkanlık tartışması olsa ne olur olmasa ne olur? Anayasa değişse kime ne değişmese kime ne? Elin adamı parasını getirdiği için bi ara rahat ettik, aynı adam parasını geri götürdüğü için de şu an batıyoruz. Pek bizlik bir durum yok yani onu diycem..." Ülkedeki siyasi gerilim ve terör olaylarının en fazla giden paranın miktarında ve kaçış hızında ufak tefek oynamalar yapacağını bellirten Zeybekçi, "Ha nedir, o para şimdi gitmezdi de 2 ay sonra giderdi. Biz de 2 ay daha ekonomik büyüklüğümüz şu kadar milyar dolar diye övünürdük. Olup olacağı o işte..." ifadelerine yer verdi.  Zeybekçi, Türkiye'nin benzer durumlardaki ülkelerden daha kötü durumda olmasının ve Türk Lirası'nın daha hızlı değer kaybetmesinin de siyasetle falan bir ilgisi olmadığını vurgulayarak,  şöyle devam etti: "Ya onun nedeni, diğerleri baktılar durum kötü kendilerince önlemler aldılar, işte faizleri yükselttiler, harcamlarını kıstılar falan da öylece biraz yırttılar. Biz büyüme rakamlarını yüksek tutalım diye öyle bir yola girmedik. Ha gerçi sonunda büyüme de olmadı pek ama konumuz o değil şimdi. Biraz işte vergilere falan yüklendik, bakalım oradan 3-5 bi şey gelirse işallah memur maaşlarını öderiz artık. Neyse, hayırlısı tabii..."