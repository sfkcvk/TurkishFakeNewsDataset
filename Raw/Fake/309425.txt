Otuz Yıldır Ülkedeki Hiçbir Gelişmeden Zerre Etkilenmeyen Fedon, Kültür Bakanlığı Tarafından Koruma Altına Alındı Son otuz yıl içinde Türkiye'de yaşanan hiçbir gelişmeden zerre etkilenmemesi ve her ne olursa olsun aşırı bronz teni, slip mayosu, kır rengi sakallarıyla objetiflere poz vermeyi başarmasıyla dikkatleri üzerine çeken ünlü müzisyen Fedon, Kültür Bakanlığı tarafından koruma altına alındı. Bu sabah özel uçakla Bodrum'a giden Bakanlık yetkilileri, Fedon'a üstün başarısından dolayı bir de plaket takdim ederken, konuyu tam anlamayan başarılı şarkıcı ise "Sağolun ama n'oldu ki şimdi durduk yere? Kötü bi şey yok di mi?" sözleriyle şaşkınlığını ifade etti. Sabahın erken saatlerinde Bodrum Torba'da denize girmek üzereyken karşısında Kültür Bakanlığı yetkililerini gören Fedon, şaşkınlığını gizleyemedi. Kültür Bakanlığı Müsteşarı Ali Görünler ve beraberindeki heyet, başarılı şarkıcıya geliş nedenlerini açıkladıktan sonra iskele üzerinde düzenlenen kısa bir törenle Ömür Boyu Mutluluk ödülünü takdim ettiler. Törernde kısa bir konuşma yapan Müsteşar Görünler, Fedon'u uzun yıllardır büyük bir dikkat ve hayranlıkla takip ettiklerini belirtirken, bu süreç içinde sanatçının duruşunu hiç bozmayarak tüm Türkiye için örnek alınması gereken bir figür haline geldiğine dikkat çekti. "Ne hükümetler değişti, ne ekonomik krizler, ne terör saldırıları yaşandı. Darbeler, darbe girişimleri oldu, yeri geldi hepimiz ülkenin geleceği hakkında endişelere kapıldık ama o hep aynı kaldı. 80'lerden beri her yaz, başında denizci şapkası, belden üstü çıplak aşırı esmer ve hafif yağlı bedeni, kır rengi sakalları ve eşsiz gülümsemesiyle objektiflere poz verip tüm Türkiye'ye 'ben buradayım ve her şey yolunda' mesajı verdi. Vermiş yani, biz de yeni farkettik onun misyonunu..." diyen Bakanlık Müsteşarı, özellikle içinden geçtiğimiz günlerde toplum olarak böyle huzur ve istikrar figürlerine her zamankinden daha fazla ihtiyacımız olduğunu ifade etti.  Görünler, Fedon'un keyfi için ''Türkiye'nin korunması gereken en önemli kültürel değerlerinden biri' ifadelerini kullanırken, Bakanlık olarak bu keyfin kaçmaması için gereken tüm adımların atılacağını da özellikle vurguladı. ''Açık konuşuyorum, Fedon'un canını sıkacak olan kim varsa karşısında öncelikle beni ve benim şahsımda Türkiye Cumhuriyeti devletini bulur. Bu adamı üzmeyeceksiniz!" diyen Görünler'in ardından söz alan Fedon ise şaşkınlığını gizleyemedi.  "Yani devletimize bu vefalı davranışı nedeniyle teşekkür ediyorum ama şimdi durduk yere de şeyolunca insan ne diyeceğini bilemiyor... Doğru söyleyin, çok mu kötü bi şey oldu ya? Noldu?" diyen Fedon'un ısrarlı sorularıyla bir anda yürekler ağızlara gelirken, Bakanlık yetkillileri ''Valla yok bi şey abi. Öyle içimizden geldi. Sen keyfine bak ya... Ooo deniz de çarşaf gibiymiş ha... Nasıl bu sene iyi balık var mı?" sözleriyle tehlikeyi ustaca bir şekilde geçiştirmeyi başardılar. Törenin ardından Fedon, akşam sofrası için balık yakalamak üzere teknesiyle Bodrum açıklarına yol alırken, Bakanlık Yetkilileri ise Fedon'un keyfini koruma programı kapsamında atılacak adımları basın mensupları ile paylaştılar. "Yani şu an zaten gayet iyi işleyen bir sistem var, aslında bunu çok da kurcalama  niyetinde değiliz" diyen Müsteşar Görünler, ilk olarak sanatçıya acil durumlarda müdahale edebilecek tam donanımlı bir sağlık ekibinin 24 saat hazır bulundurulacağını ve Fedon'un huzurunu kaçırmadan uzaktan gözetim altında tutulacağını kaydetti.  Ayrıca bölgedeki balık sürülerinin Fedon'un avlandığı kıyılara yönlendirilmesi adına çalışmalara da başlandığını sözlerine ekleyen Ali Görünler, ünlü isime yaşamının sonuna dek balık, rakı ve slip mayo yardımı yapılacağının da müjdesini verdi.