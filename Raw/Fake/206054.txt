Ünlü Ölümlerine Dur Demek İsteyen Anıtlar Kurulu, Belli Bir Yaşın Üstündeki Ünlüleri Sit Alanı İlan Etmeye Hazırlanıyor Anıtlar Kurulu, bir süredir rutin haline gelen ve alınan tüm önlemlere rağmen bir türlü önüne geçilemeyen ünlü ölümlerine dur demek için radikal kararlar alma hazırlığında. Konuyla ilgili olarak Kurul tarafından yapılan açıklamada, Sezen Aksu, Orhan Gencebay, Muazzez Abacı gibi isimler başta olmak üzere belli bir yaşın üstündeki ünlülerin tespit edilerek kültürel sit alanı ilan edileceği belirtilirken, yaşları daha küçük olanlarınsa oluşturulacak bir milli parkta toplanarak türlerinin devamı için çiftleştirilecekleri ifade edildi. İstanbul Kültür ve Tabiat Varlıklarını Koruma Bölge Kurulu Müdürlüğü'nde bu sabah düzenlenen bir basın toplantısıyla projenin tanıtımını yapan Anıtlar Kurulu Genel Müdür Vekili Faruk Kerhenli, sadece geçtiğimiz 3 ayda kaza, sabotaj ve doğal nedenlerle gerçekleşen ölümler yüzünden Türkiye'nin ünlü varlığının %20'sine yakınını kaybettiğine dikkat çekti. Kayıpların bu hızla sürmesi halinde en geç 2016 yılında Türkiye'nin popstar ve benzeri televizyon yarışmalarından çıkacak ünlülere muhtaç durumda kalacağına belirten Kerhenli, "Şu an için elimizde kesin bir delil yok ancak bu ünlülerimizden bir kısmının yerlerine yenilerini dikebilmek amacıyla kasten sabote edildiklerini düşünüyoruz" derken, kurul müfettişlerinin konuyla ilgili olarak hazırladığı raporun da en kısa sürede kamuoyuyla paylaşılacağını dile getirdi. Kurul olarak daha fazla ünlü kaybına kesinlikle tahammüllerinin kalmadığını vurgulayan Faruk Kerhenli, bu gidişe bir dur demek adına hazırlanan projenin detaylarını da basın mensuplarıyla paylaştı. "Ünlüne sahip çık Türkiye!" adı verilen proje kapsamında öncelikle ülke genelinde belli bir yaşın üstündeki ünlü ve yarı ünlülerin tespit edilmesiyle işe başlanacağını belirten Kerhenli, şunları kaydetti: "Bu isimler belirlendikten sonra her biri için ünlülük derecesine, sağlık durumuna ve yaşına bağlı olarak bir puanlama yapacağız. Misal, Sezen Aksu, Ajda Pekkan, Nilüfer, Orhan Gencebay, Ferdi Tayfur, Muazzez Abacı gibi isimleri 1. derece korunması gereken kültür varlığı olarak şu an tespit etmiş durumdayız. Bunun gibi 7-8 kişi daha var. İlk iş olarak bu isimleri sit alanı ilan edip koruma altına alacağız. Bundan böyle yalnızca kurul tarafından onaylı projeler kapsamında restore edilebilecekler. Bizim iznimiz olmadan bırakın botox'u, bu şahıslara tek bir çivi bile çakılamayacak..." Sit alanı ilan edilen ünlülerin doğal ortamlarında ancak kapalı, steril bir kafes içinde muhafaza edileceğini ve enfeksiyon-virüs gibi tehditlere karşı kesinlikle yanlarına kimsenin yaklaştırılmayacağını belirten Kerhenli, "Tabii ki tamamen toplumdan dışlamak gibi bir düşüncemiz yok. Haftanın belli günleri ziyaretçilere açık olacaklar. İsteyen yine fazla yaklaşmamak şartıyla uzaktan gelip görebilir, kendileri de konser falan vermek isterlerse bu alan dışına çıkmamak şartıyla biz onlara da gerekli kolaylığı sağlayacağız" diyerek ünlülerin sevenlerini de rahatlatan mesajlar verdi. Kerhenli, 2. ve 3. derece korunması gereken ünlülerin de yine aynı kriterlere göre belirlendikten sonra, nesli tükenme tehtidi altında bulunanların Sapanca civarında kurulacak bir milli parkta koruma altına alınacağını ifade etti. "Burada amacımız ünlülerin bilinçsizce avlanmalarını engelleyip, birlikte yaşayacakları güvenli bir alan oluşturmak. Daha sonra birbirleriyle çiftleşmelerini sağlayarak türlerinin devamını teminat altına almayı planlıyoruz. Zaten parkta yapacak fazla bir şey olmayacağı için o süreç kendiliğinden gelişecektir" diyen Kerhenli, projenin bu bölümünün Kültür Varlıklarını Koruma Kurulu ve Milli Parklar Genel Müdürlüğü işbirliğiyle yürütüleceğini de sözlerine ekledi. Anıtlar Kurulu tarafından açıklanan projeye Mimarlar Odası'ndan da destek geldi. Konuyla ilgili görüşlerini bir basın açıklamasıyla bildiren İstanbul Mimarlar Odası Başkanı Emrah Çiçek, Anıtlar Kurulu'nun hassassiyetinden duydukları memnuniyeti ifade ederken, aramızdan ayrılan ünlüler yerine gelecek genç isimlerin, İstanbul'un silüetini bozacağından duydukları endişeyi de bir kez daha dile getirdi.