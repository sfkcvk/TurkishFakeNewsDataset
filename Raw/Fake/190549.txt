Girdiği Sınavlarda Çan Eğrisini Düşürmesiyle Ünlenen Üniversiteli Gencin Vefatı, Tüm Fakülteyi Yasa Boğdu Yeni öğretim yılının başlamasına çok az bir süre kala, Uludağ Üniversitesi önceki gün trafik kazasında hayatını kaybeden Cenk Demircioğlu (29)'nun yasını tutuyor. Girdiği sınavlarda aldığı notlar ile çan eğrisini tehlikeli seviyenin altında tutmayı başaran ve bu sayede tüm bölümün sevgisini kazanan makine mühendisliği öğrencisinin ani ölümünün ardından arkadaşları; "O sadece iyi bir dost, not ortalamasını düşüren fedakar bir öğrenci değil aynı zamanda tam bir gerizekalıydı..." şeklindeki sözlerle üzüntülerini dile getirdiler. Sınavlarda kağıda bomboş gözlerle bakması, etrafından çaresizce kopya dilenmesi ve sınav boyunca gözetmenlerin gözünün içine bakarak kalem çevirmesi ile taraflı tarafsız herkesin haklı beğenisini kazanan Cenk, özellikle teknik resim gibi az çok yetenek de gerektiren dersler başta olmak üzere birçok derste çan eğrisini aşağıya çekerek önemli bir misyonu üstlenmişti. Acı haberi alan Cenk'in arkadaşları, “Sadece çan eğrisi olarak da düşünmemek lazım, sınav esnasında öyle bir hale bürünürdü ki, bütün gözetmenler sınav boyunca ona bakmaktan bizi kontrol edemezdi, sayesinde ne kopyalar çektik. Şimdi hesap ediyorum, nereden baksan her sınavdan 10 puan fazla almam gerekecek, üstelik de kopyasız” diyerek, biricik arkadaşları Cenk’i sonsuza dek hatırlayacaklarını belirttiler. Cenk’in her sınav döneminden iki hafta kadar evvel okula gelmeye başlayarak not peşinde koştuğunu belirten arkadaşları: “Her seferinde sanki bir şey becerecekmiş gibi o ilk günkü heyecanı ile not arardı. O azmi, not bulmaktaki tutkusu hepimize örnek olmuştu. Hatta bir keresinde fakültenin en çirkin kızı Zeynep ile iki hafta not uğruna takılmışlığı var. Günahı boynuna, kızdan notları alamayınca da yok yere öpüştükleri ile kalakalmıştı” dediler. Tam olarak kimsenin emin olmamasına rağmen yaklaşık 4 defa aftan yararlanarak okula geri döndüğü söylenen Cenk Demircioğlu’nun bu alanda da rekoru elinde bulundurduğu gelen haberler arasında. Talihsiz Demircioğlu ailesi ise acı haberin ilk şokunu atlatmaya çalışıyor. Cenk’in, kendilerine beş sene evvel mezun olduğu müjdesini verdiğini söyleyen acılı baba; “Biz haberi ilk duyduğumuzda kulaklarımıza inanamadık. Kendisi bize beş sene evvel mezun olduğunu söylemişti. Yüksek lisansı da yanılmıyorsam geçen sene bitti, bu sene doktora yapıyordu. Derslere giriyordu. Yani... Hoca olarak... Bu işte bir yanlışlık olması lazım.” diyerek yavrularının ölümünü kabullenmekte güçlük çektiler. Cenk’ten kalan son transkripti kendisine teslim edilen anne Hatice Demircioğlu ise, girdiği ağlama krizininin normalden uzun sürmesi üzerine Üniversitenin araştırma hastanesinde müşahade altına alındı. Üniversitenin karşısında bulunan Gençlik Copy Center’ın, Cenk’in ölümü sonrası Cenk Copy Center olarak değiştirilmesi için imza kampanyası başlatan bazı arkadaşları da, talihsiz öğrenci hakkında şunları söylediler:  Ben ikinci sınıfa Cenk abi sayesinde geçtim. Çok iyi bir insandı. Aynı sınıfta olmamıza rağmen saygımdan kendisine abi diyordum. Sonuçta nerden baksanız, bir 30’u vardı onun...  Onun not aramaktaki o azmi... Sınavlardaki o heyecanı... Yaşına başına bakmadan... İnanamıyorum. Artık daha fazla çalışmamız gerekecek galiba. Bari şu teknik resim’den kurtarsaydı da öyle gitseydi bizi... Olmadı be Cenk Hocam...  Özellikle derslere günü gününe çalışmasına rağmen sınavlarda gümlemesiyle hepimiz için büyük moral kaynağıydı. İyi bir dost ve gerçek bir maldı. Seni asla unutmayacağız...  Her sınavda da bir şekilde uğraşır, didinir, F'sini alır otururdu. yani şimdi ölünün arkasından konuşmak gibi oluyor ama bu üniversite sınavından nasıl sekti de buralara düştü hep merak etmiştik. Bu sırrı da kendisi ile birlikte ebediyete uğurlandı... Ah be Cenk abi...  Benimle beraber okulun en eskilerinden birisiydi. İnkılap Tarihi'ni bile 6 dönemde ancak geçebilmişti. O da artık samimiyetimize binaen, istemişti de kıramamıştım. Evladım gibiydi benim.