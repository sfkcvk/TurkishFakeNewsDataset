Çevik Kuvvet'ten Hükümete Sitem: ''Madem adam öldürebiliyorduk, niye baştan söylemediniz?"  Ankara’daki Gezi Parkı eylemleri sırasında öldürülen Ethem Sarısülük’ü vuran polis memuru Ahmet Şahbaz'ın mahkeme tarafından tutuksuz yargılanmak üzere serbest bırakılmasının ardından Çevik Kuvvet Şube Müdürlüğü uzun süren sessizliğini bozdu. Yaklaşık 1 aydır eylemcilere karşı su, gaz ve cop gibi son derece ilkel araçlarla mücadele vermeye gayret ettiklerini belirten Şube Müdürü Orhan Faysallı, hükümete yönelik sitem dolu açıklamasında “İnsan baştan söyler yani öldürebilirsiniz diye. Burada insan hayatı gibi çok önemli bi şey söz konusu ve bir aydır bir mahkeme kararı bekleniyor, ayıptır...” derken, bundan sonraki eylemci ölümleri için mutlak suretle yeni bir düzenleme yapılmasını talep ettiklerini belirtti. Toplamda 3 eylemcinin hayatını kaybettiği Gezi Parkı olaylarında, polis kurşunuyla hayatını yitiren Ethem Sarısülük davasından tutuksuz yargılama kararının çıkmasının ardından gözler Çevik Kuvvet Şube Müdürlüğü’ne çevrildi. Kararın açıklanmasından sonra bu sabah mikrofonların karşısına geçen Şube Müdürü Orhan Faysallı "Yok orantısız güç hakkında inceleme başlatacağız, yok şurada bir polis açığa alındı, yok hükümet eylemcilerle görüştü derken ulan acaba bizi harcarlar mı, göstermelik bile olsa bir hesap sorulur mu diye işimize gücümüze konsantre olamadık. Kask numarası kapatmalar falan, koca koca adamlar şekilden şekile girdik. Neyse devlet yine arkamızda olduğunu gösterdi ama bunun için 1 ay beklemek mi gerekiyordu?” sözleriyle gecikmeden ötürü biraz buruk olduklarını dile getirdi. “Arkadaşlar insan hayatı her şeyden önemli, çok hassas olunması gereken bir durum. Kimi vurucan, nasıl vurucan, gerektiğinde nereye gömücen, bunlar hep iş. Şimdi sen kalkmış eylemin bilmemkaçıncı gününde bize yargı vasıtasıyla öldürebilirsiniz mesajı veriyorsun. E zahmet oldu? Bunlar baştan söylense bu kadar çok biber gazı masrafı çıkmazdı en azından. Eylemci dediğiniz genelde arka arkaya yürüyen büsürü insan. İyi bir atışla 2 hatta 3 eylemciyi tek bir kurşunla halletmek mümkün. 1,5-2 lira gibi bir maliyet... O paraya gazını bırak bi kilo biber alamazsın" diyen Faysallı, bugüne dek eylemlerde gözünü kaybeden ya da ağır yaralanan insanların da bu acıları yaşamasına aslında hiç gerek olmadığını vurguladı. Mahkemenin şu anki uygulamasını, bundan sonraki eylemlerde silah ve gerçek mermi kullanılabileceğine ilişkin emsal olarak gördüklerini sözlerine ekleyen Faysallı, karara rağmen verimli sonuçlar alınabilmesi için mutlak suretle yeni yasal düzenlemeler gerektiğinin altını çizdi: “Tabi şimdi uygulama böyle olacaksa bir düzenleme de yapılması gerekiyor. Ben bugün gerekçeli kararı okudum, 3 el ateş edilmiş. Şimdi 2 tanesini havaya sıkınca 1 tane de eylemciye sıkma hakkımız mı oluyor? Nedir orda usül? Bunu böyle basit, anlaşılır bir şekilde, pilav tarifi gibi 'arkadaşlar 1'e 2 yapıyoruz' diye söylemeleri lazım. Neticede personelin eğitim seviyesi ortada...” Yapılacak düzenlemede çevik kuvvete ilişkin kimi hakların da yer almasını talep ettiklerini kaydeden Faysallı “Bu arada işin maddi boyutunu da oturup konuşmak gerekiyor. Neticede bugün en kötü kiralık katile iş başına 3-5 bin lira veriyorsun. Bizim maaş belli. Ayda 2500-3000 liraya yapılacak iş değil. Vurduğumuz adam başına en azından bir prim alabilecek miyiz? Kaç tane vurursak level atlıyoruz? 3 basamaklı sayılara çıkarsak mesela vali-kaymakam olmamız mümkün mü? Önceden vurduklarımız sayılacak mı? Bunların da açığa kavuşması lazım.” dedi.  Son olarak “Evet, arkadaşlar basın olarak sizle de bu süreçte zaman zaman gerildiğimiz oldu, kusura bakmayın. Ben yeniden iyi ilişkiler kurmamız için size nasıl ki futbolcular antrenmanı izleyen spor muhabirlerine kar topu atarlar, hah işte öyle bir sürpriz hazırladım” diyen Faysallı, basın mensuplarına 3 el ateş ederek şakalaştı. Ağır yaralanan Halk TV muhabirinin tedavisi sürüyor.