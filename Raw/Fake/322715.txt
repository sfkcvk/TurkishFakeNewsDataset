Erdoğan Görüşmesinin Ardından ABD Medyasında Trump'a Övgü Yağıyor: ''Tevazu gösterip, konuğunun elini bile sıkan gerçek bir dünya lideri...'' ABD kamuoyunda günlerdir merak ve biraz da endişeyle beklenen Donald Trump - Tayyip Erdoğan görüşmesi nihayet Beyaz Saray'da gerçekleşirken, görüşmenin ardından ABD basınında tam bir zafer ve coşku havası hakim. Trump'ın kendine güvenen dik duruşu, uzun boyu ve güler yüzüyle başta Protestan alemi olmak üzere tüm insanlığın beklediği gerçek bir dünya lideri olduğu konusunda hem fikir olan ABD basını, Başkan'ın Türkiye Cumhurbaşkanı'nın elini sıkmasını ise takdire şayan bir tevazu göstergesi olarak yorumladılar. Görüşmenin ardından ABD basınında öne çıkan bazı yorumlar şöyle oldu:  "Duruşuyla özgüveniyle göz kamaştırıyor. 20 dakika bile olsun görüşmek için dünyanın öbür ucundan geliyorlar. Amerika'yı çekemeyenlere bu kapak 100 yıl yeter..."  "Görüşmenin ardından bir de öğle yemeği vermiş. Şu mütevazılığa bakar mısınız? Beyaz Saray'ın çevresi Mc Donald's, Pizza Hut doluyken açta açıkta koymamış konuklarını. Gerçek bir misafirperver..."  "Beni bilen bilir değerli okurlar. Biz 3 kuşaktır Demokrat Partiliyiz. Ancak bugün Donald Trump'ın duruşunu takdir etmek her Amerikalı'nın görevi. Kendisini seçim sürecinde belki de en sert eleştirenlerden biri bendim, hatta "Emlakçı" dediğim de doğru. Ancak bugün görüyoruz ki o emlakçı, yıllarını futbola vermiş profesyonel bir sol bek karşısında bile ülkesini temsil etme görevini başarıyla yerine getirdi. Adeta önemsiyormuş gibi her söylediğini dinledi, başıyla jest ve mimikler yaptı. Buna ancak helal olsun denir. Kabul etmeliyiz ki o gerçek bir dünya lideri..."  "Bu gözler Türkiye Cumhuriyeti Başbakanı'nın karşısında ancak bir koltuktan destek alarak oturmaya çalışan Clinton'ı da gördü... Bugün mevkidaşı Erdoğan'la eşit seviyede beden diline sahip olan Trump'ı da... Çok şükür artık o eski ABD yok. Uzun ve sarı saçlı adam her türlü övgüye layık..."  Trump'ın daha önce Mısır Devlet Başkanı Sisi'nin de elini sıktığını hatırlatan Smith, "Kendisi seçildiğinde ne demişti hatırlayın, 'Herkesi kucaklayan bir şekilde devam edeceğiz'... Şimdi bakıyoruz, Sayın Başkan gerçekten de daha ilk aylarında verdiği bu sözü tutmuş gibi görünüyor. Vay bu da Ortadoğu'dan gelmiş demeden kapsayıcı bir yaklaşımla bir dünya liderine yakışır görüntüler sergiliyor. Böylesine bir tevazuyla Amerikan halkı yanılmıyorsam en son Abraham Lincoln zamanında karşılaşmıştı..." sözleriyle Trump'ı övdü.  Görüşme sosyal medyada da geniş yankı bulurken, Twitter'da #worldleaderdonaldtrump hashtag'i kısa sürede TT listesinin zirvesine yerleşti: Hashtag altında başkanlarına karşı olan sevgi ve hayranlıklarını dile getiren ABD'li kullanıcıların dikkat çeken tweet'lerinden bazıları ise şöyle: "Sen yürü bu millet Oklahoma'sıyla Utah'ıyla peşinden gelsin altın saçlı adam!" "Ona boşuna dünya lideri demiyoruz. E çünkü adam ABD'nin başkanı mk :PPP" "Biz ona "Make America Great Again" dedik, o Make World Great Again anladı... Helal sana şerif!" "Demokratlar kudurunnnn ;)" "20 dakikanın tamamını nefesimi tutarak izledim. Duruşuyla oturuşuyla dünya lideri nasıl olur herkese gösterdi. Bu sevda bitmez (kalp)"