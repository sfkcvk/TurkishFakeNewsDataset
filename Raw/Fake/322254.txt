Yapay Zekalı İlk Yerli Otonom Aracın 3 Gün İçinde Trafik Magandasına Dönüşmesinin Ardından Proje Rafa Kaldırıldı... Bir süredir Gebze Yüksek Teknoloji Enstitüsü tarafından üzerinde çalışılan ilk yerli otonom araç projesinde sonuç hüsran oldu. Trafiğe kapalı alanda sorunsuz çalışan yapay zekaya sahip ilk yerli aracımız Boğaç'ın İstanbul trafiğinde geçirdiği 3 günün ardından makas atan, diğer sürücülere küfreden, emniyet şeridini kullanan ve trafiği tehlikeye atan bir canavara dönüştüğünü açıklayan yetkililer, projenin şimdilik rafa kaldırıldığını duyurdular Konuyla ilgili olarak GYTE Yapay Zeka Çalışmaları Birimi'nden yapılan açıklamada "Trafiğe kapalı alanda yaptığımız test sürüşlerinde her şey yolunda görünüyordu. Ne zaman ki E-5'e saldık, araç o noktadan itibaren sapıttı. Bu kadar çabuk öğrenebildiğini biz de bilmiyorduk. En son ters şeride sellektör yaparak girdiği sırada çevirmeye denk gelip polisten kaçmış. Şu an aracı geri dönmesi için ikna etmeye çalışıyoruz. Neyse, en kötü yakıtı bitecek nasılsa..." ifadelerine yer verilirken, Boğaç'ın enstitüye geri getirilmesinin ardından söküleceği ve parçalarının sanayiye bağışlanacağı belirtildi.  Açıklamada ayrıca, araç GYTE adına ruhsatlı olduğu için bütün trafik cezalarının kuruma kesildiğine dikkat çekilerek, "Projenin AR-GE maliyetinden fazla trafik cezası çıktı. Emniyet'le anlaşıp peşin ödeme indirimi almak için temaslarımız sürüyor. Bunun yanında çarpıp kaçtığı araçlar nedeniyle de yaklaşık yarım milyon TL lik bir maddi hasar var. Onu napıcaz hiç bilmiyoruz" sözleriyle de projenin maddi olarak sürdürülemez olduğu vurgulandı.