Emniyet'ten Gözdağı: Çatalhöyük'te 3.000 Yıl Önce Patlayan 2 Canlı Bombanın Fosili Başarılı Bir Operasyonla Tutuklandı Terör saldırısı tehlikesine karşın bir süredir titiz çalışmalarını sürdüren Emniyet Müdürlüğü, Çatalhöyük'te bu sabah yaptığı şafak baskını ile tam 3 bin yıllık 2 adet canlı bomba fosilini ele geçirdi. Operasyonun gerçekleştiği kazı alanında basın mensuplarına kısa bir brifing veren Konya Emniyet Müdürlüğü Basın Sözcüsü Muammer Cemren, öncelikle kolluk kuvvetlerine ve kendilerine yardımcı olan arkeologlara teşekkür etti. Büyük bir gizlilikle sürdürülen çalışmaların nihayet sona erdiğini ve adaletin er ya da geç tecelli ettiğini belirten Cemren, şu ifadeleri kullandı: ''Kendilerini ilk bulduğumuzda bir taş üstünde hareketsiz bir şekilde fosil halindelerdi. Yapılan incelemeler sonrası suçu işlediklerini kesin olarak ortaya koymuş durumdayız. Bakın, aha şurda gördüğünüz topraktan bakraç var ya, hah onu böyle böğrüne sarmış bir tanesi... Antik tiyatronun oralarda da patlatmış. Uzun süredir, ama emin olun baya uzun süredir takip ettik. 3.000 yılda da olsa buyrun yakayı ele verdiler işte...'' Basın mensuplarının soruları üzerine, bundan sonraki işleyişin standart prosedürlere uygun bir şekilde devam edeceğini açıklayan deneyimli teşkilat mensubu, ''Tabii şimdi ele geçirildikleri için eylemin amacını direkt kendilerinden dinler bizim arkadaşlar. Bunları içerde var ya kesin konuştururlar. Çapraz sorguda her şeyi bir bir öterler'' sözlerine yer verdi. Konuşturamama ihtimaline karşın karbon testi ile sonuca gitmeyi düşündüklerini de sözlerine ekleyen Muammer Cemren, fosillerin sorgulamaya mukavemet gösterme ihtimalini de gözardı etmemek gerektiğini vurguladı. Basın Sözcüsü Cemren son olarak, bundan sonra canlı bomba eylemi yapmayı planlayan teröristlere ''Bakın arkadaşlar, görüyorsunuz. Adaletten kaçış yok. O yüzden gelin hepiniz gelin buyrun teslim olun diycem de... Eylem yapmadan bir şey yapamıyoruz, o sıkıntı. '' şeklinde seslenirken, o esnada fosillerle TC POLİS yazmaya çalışan emniyet görevlilerine de sert çıktı. ''Olum.. evladım.. Ya sen napıyosun, daha vücut oluşacak onlarla'' diyerek müdahalede bulunan Muammer Cemren, zarar görmemesi amacıyla fosile doğru koşarak basın toplantısına son verdi.