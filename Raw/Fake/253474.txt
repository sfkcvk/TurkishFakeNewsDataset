Musul'da Rehin Tutulan Konsolosluk Görevlileri, Kendi Aralarından Cumhurbaşkanı Adayı Çıkararak Dikkat Çekmeye Çalışacak IŞİD'in Musul'u ele geçirmesinin ardından alıkoyduğu Türk Konsolosluk çalışanları sonunda uzun süren sessizliklerini sürpriz bir çıkışla bozdular. Kendi aralarından çıkaracakları bir adayla "Cumhurbaşkanlığı yarışında biz de varız" demeye hazırlanan konsolosluk çalışanları, bu şekilde de kamuoyunun dikkatini çekemezlerse yine arkadaşlarıyla birlikte düzenleyecekleri survivor yarışmasıyla şanslarını deneyecekler. Bir süredir kamuoyunda unutulma tehlikesiyle karşı karşıya kalan yaklaşık 49 kişinin Türk basınına seslenmesine izin veren IŞİD elemanları, açıklama yapması için Başkonsolos Öztürk Yılmaz'ı seçti. Elleri arkasından bağlanmış bir halde kameraların karşısına getirilen Öztürk Yılmaz, ortada kesinlikle rehin alınma gibi bir durumun olmadığının altını çizerken "Ya lütfen, böyle rehin alma gibi kelimeleri nerden çıkarıyosunuz? Bizler burada misafiriz... de ama misafirlik de bir yere kadar tabii, zaten bizi de en çok endişelendiren de tam olarak o..." diyerek, IŞİD'li dostlarına rahatsızlık vermek istemediklerini belirtti. Konuşması sırasında yanında duran IŞİD üyeleri tarafından sık sık uyarılan deneyimli Başkonsolos, Türkiye'deki siyasilerin ve kamuoyunun dikkatini çekmek için ilk etapta 1 Temmuz'a kadar kendi aralarından bir Cumhurbaşkanı adayı çıkaracaklarını müjdeledi. "Şu an için kaçırılan kamyon şoförü arkadaşlarla da konuşuyoruz, onların da oylarıyla ortak bir isimde uzlaşıp, meclise sunacağız" diyen Öztürk, daha sonra şöyle devam etti: "Yani aslında hedef kamuoyunun gündemine gelmek olduğu için biz de içimizdeki en garip isimli adaylara yöneldik. Bir Ekmeleddin kadar olmasa da Murtaza ve Korbay isimli iki arkadaşımızın şansları yüksek görünüyor. Ha o olmadı, yani en kötü ikna edebilirsek IŞİD'den bir arkadaşı artık aday göstericez, oralara kadar ulaşıp bir iki aksiyon yaparsa amenna... Yine olmazsa, biz de gündeme gelmek için Allah göstermesin diğer alternatiflere yönelicez.. Bakalım, kısmet... " Türkiye'de Cumhurbaşkanlığı seçimleri veya Survivor  yarışması kadar ön plana çıkamadıkları için suçu biraz da kendilerinde aradıklarını da itiraf eden Başkonsolos, dikkat çekmek için bir diğer alternatiflerinin Survivor olduğuna değindi. Kendi aralarında yaşam mücadelesi vermek için birtakım yarışmalar düzenleyebileceklerini ifade eden Öztürk Yılmaz, "Yani tabii Survivor derken, gerçek anlamıyla bir yaşam mücadelesinden bahsediyoruz. Bir süre sonra birimizden birimize bir şey yapacaklarsa, en azından yarışma heyecanı olsun, halkımız izlesin isteriz" derken, Youtube'a yüklenecek bir infaz videosunun kendilerini bir anda milyonlara ulaştıracağını da iddia etti. Sözlerini sürdürdüğü sırada IŞİD'li gerillalar tarafından konuşması yarıda kesilen Başkonsolos Yılmaz, arkadaşlarının yanına yerde sürüklenerek götürülmesi için de özel ricada bulundu. Öztürk Yılmaz, "Bakın arkadaşlar, şöyle yerde sürürseniz.. Türkiye'deki dostlarımız için.. Tamam misafiriz ama öyle daha güzel olacak. Valla bak... " sözlerini sarfettiği sırada IŞİD'liler tarafından zorla içeri götürülürken, kameraların kapanması nedeniyle akibeti hakkında başka bir bilgi alınamadı.