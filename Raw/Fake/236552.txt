Erdoğan'dan Yeni HSYK Tasarısına Sert Tepki: ''Olm beni de Adalet Bakanı'na bağlamışsınız?!'' Meclis Adalet Komisyonu'nda bir süredir sert tartışmalar arasında görüşülen HSYK kanun teklifine bir tepki de Başbakan Erdoğan'dan geldi. HSYK'nın Adalet Bakanlığı'na bağlanmasını öngören kanun teklifinde Başbakanlık yetkilerinin de Adalet Bakanı'na devredildiğinin ortaya çıkması üzerine derhal kurmaylarıyla bir araya gelen Erdoğan'ın "Herhalde bir yanlışlık var. Yani öyle umuyorum ben. Yoksa açık konuşayım bu işin arkasında kim varsa onun da inine kadar girerim. Düzgün iş yapın, delirtmeyin olm adamı!" sözleriyle tasarının derhal geri çekilmesini istediği ifade edildi.  Durumun anlaşılmasıyla birlikte Dolmabahçe'deki Başbakanlık konutunda kurmaylarıyla bir araya gelen Başbakan Erdoğan, 3.5 saat kadar süren toplantının ardından basın mensuplarının sorularını yanıtladı. "Anladığım kadarıyla, onu da oraya bağlayalım öteki de eksik kalmasın derken bir noktadan sonra işler kontrolden çıkmış. Vakit de dar olunca tabii bazı şeyler gözden kaçabiliyor. Arkadaşların iyi niyetinden şüphe etmemeye çalışıyorum ama başımıza ne geldiyse iyi niyetimizden geldi zaten..." diyen Erdoğan, konunun araştırıldığını söyleyerek Başbakanlık ofisinden ayrıldı.  Başbakan'ın ardından kısa bir basın toplantısı düzenleyen Hükümet Sözcüsü Bülent Arınç da toplantı hakkında bilgilendirmelerde bulundu. Arınç, tasarının şu anki haliyle yasalaşması halinde HSYK'nın Tarım ve Köy İşleri Bakanlığı'na, Tarım ve Köy İşleri Bakanlığı'nın Cumhurbaşkanı'na, Cumhurbaşkanı'nın Başbakan'a, Başbakan'ın da tüm yetkileriyle birlikte Adalet Bakanı'na bağlanacağını belirterek şöyle devam etti: "Hukukçu arkadaşlarla birlikte kabaca bir gözden geçirdik. Artık fazla çalışmaktan mı telaştan mı bilemiyoruz bazı enteresan durumlar ortaya çıkmış gerçekten. İlk tespitlerimize göre Anayasa Mahkemesi, Sayıştay, Danıştay, Yargıtay ve Türkiye Tekvando Federasyonu'nun tek bir çatı altında toplanarak Tokat Milletvekilimiz Zeyid Aslan'a bağlanması, atanamayan öğretmenlerin boşanma davalarına girebilmesi, konusu 1500 liradan düşük davalara BİM kasiyerlerinin bakabilmesi gibi sakıncalı olabilecek maddeler de var. Bunları da topluca bir yeniden ele alacağız..." 
  
 Adalet Bakanı Bekir Bozdağ ise konunun basit bir karışıklıktan kaynaklandığını belirterek kesinlikle bir art niyet olmadığının altını çizdi. Bozdağ, "Açıkcası ben de bu işte yeni olduğum için bazı konulara tam hakim olamayabiliyorum. Tasarıyı hazırlayan arkadaşlara sadece 'benim iznim olmadan kimsenin kimseye dava açamadığı bir şeyler düşünün' dedim. Yaptık diye bunu getirdiler. Ayrıntısına çok da bakma fırsatım olmadı. Zannediyorum sistemde açık bırakmamak için fazlaca ihtiyatlı bir teklif hazırlanmış. Yoksa haşa yani... Neyse düzelteceğiz, halledeceğiz..." diyerek ilk iş olarak tasarıyı komisyondan geri çekeceklerini, kazara komisyondan geçmesi halinde bile Anayasa Mahkemesi'ne itiraz haklarının saklı olduğunu ifade etti.