Ulaştırma Bakanı Turhan, 3. Havalimanında Oluştuğu İddia Edilen Göçükle İlgili Konuştu: ''Haa o şey ya... Metro durağı o...'' Dün bazı haber sitelerinde yer alan ve 3. Havalimanına ait olduğu iddia edilen fotoğraflarda, pistlerden birinde kısmi göçük olduğuna dair görüntüler yer almıştı. Söz konusu fotoğraflarda yer alan çökmüş bölümün projeye sonradan dahil edilen metro çalışmasından mı, yoksa arazinin 1. derece çökme tehlikesi taşıyan alanda yer almasından mı kaynaklandığı tartışma konusu oldu.  Ulaştırma ve Altyapı Bakanı Mehmet Cahit Turhan, gelen eleştiriler üzerine bu sabah bir basın toplantısı düzenleyerek konu hakkında açıklamalarda bulundu. Söz konusu görüntülerin 3. Havalimanına ait olduğunu ifade eden Turhan, "Görüntülere bakınca gerçekten de sanki pistlerden biri çökmüş gibi bir izlenim oluşuyor. Ama durum sandığınız gibi değil arkadaşlar. Bir metro çalışmasına başlandı. Bu sebeple pistlerden birinin yıkılması gerekiyordu. Siz tabi inşaat ve altyapı işlerinden anlamadığınız için pistin çöktüğünü sandınız" şeklinde konuştu.  Bir takım odaklar tarafından "çökme var" şeklinde olumsuz bir algı yaratılmak istendiğinin altını çizen Turhan, "Bunu sürpriz olarak düşünüyorduk ama madem görüntüler sızdı artık açıklayabiliriz. 3. Havalimanı'nda metro durağı direkt apronda, pistlerin altında olacak. Böylece vatandaşlarımız uçaktan iner inmez havaalanına girmeye gerek kalmadan aktarma yapabilecekler. Bunu da bu vesileyle duyurmuş olalım'' diyerek proje hakkında da bilgilendirmelerde bulundu.  Metronun tamamlanması sonrası kanalizasyon çalışmalarına geçileceğini belirten Turhan, "Tabi bu sefer de metro hattının yıkılması gerekecek. Eee bu işler biraz da böyle. Halkımız hem ucuz, hem de kolay ulaşım istiyorsa biraz sabırlı olmayı öğrenmeli" diyerek kanalizasyon inşaatına da yakın zamanda başlanacağı müjdesini verdi. Bir basın mensubunun havalimanı arazisinin 1.derece göçük riski taşıyan alan içerisinde yer aldığına ilişkin sorusu üzerine, "Bakın ne diyor, risk diyor. Yani kesin çöker diye birşey yok. Eğer uçaklardan birinin içindeki 260 yolcu ve 12 mürettebatı ile inişi veya kalkışı sırasında bir çökme olursa, o zaman sorarsınız bu soruyu. Siz şimdi burada terbiyesizlik yapıyorsunuz. Çökmemiş piste ya çökerse diyerek insanları korkutmanın lüzumu yok" sözleriyle tepkisini dile getirdi.