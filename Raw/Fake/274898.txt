Kabataş Olayında En Son Photoshop'a Sığınma Noktasına Kadar Gelen Sabah Gazetesi'ne Okurları Sahip Çıktı: ‘’Tamam ya yeter, biz inandık hepsine...'’ Türkiye, Gezi eylemleri sırasında ortaya atılan Kabataş'taki başörtülü kadın ve bebeğine saldırı iddialarını kanıtlamak adına en son photosop'tan yardım alan Sabah Gazetesi'nin dramına ağlıyor. İddiaların yaklaşık 1 sene evvel kamera görüntüleriyle de çürütülmesinin ardından bugün tekrar şansını deneyen gazeteye okurları sahip çıkarken, bina önünde gerçekleştirilen destek eyleminde "Tamam ya biz inandık, siz de kapatın bu konuyu. Bu acı bitsin artık" mesajı verildi. Bugün öğlen saatlerinde Sabah Gazetesinin Balmumcu’daki binasının önünde toplanan bir grup vatandaş, Kabataş olayına artık inandıklarını ve konunun daha fazla uzamaması gerektiği yönünde bir basın açıklaması yaptı. Kendilerine "Sabah'ın Hiç Değilse Geri Kalan Onurunu Kurtarma İnsiyatifi" adını veren grup adına konuşan Mehveş Kırsal(48), elinde tuttuğu 11 Mart 2015 tarihli Sabah gazetesini kameralara gözyaşları içinde gösterirken, şu ifadelere yer verdi: ‘’20 yıllık Sabah okuru olarak bu manzara benim içimi acıtıyor artık. İnanın yüreğim yanıyor. Neticede bu gazetenin çalışanları da çoluğu çocuğu, eşi dostu olan insanlar… Tamam kurumsal kimliğin arkasına saklanırsın ama o da bir yere kadar. Yarın öbür gün her şey geçtğinde bu insanlar ne yapacak? Nereye gidecek? Buradan yetkililere sesleniyorum, biz tek bir fotoğraf dahi olmasa bile 60-70 tane üstü çıplak deri eldivenli adamın 52 saniyede bir kadını dövüp üzerine işeyip çocuğunu yerde tekmelediğine inanıyoruz. O kadının daha sonra hiçbir şey olmamış gibi eşiyle buluşup arabaya binerek uzaklaştığına da inanıyoruz. MOBESE görüntülerini de paralel şey sildi, ona da tamam. Yeter ki bu konu kapansın artık. Bu insancıklar da daha fazla rezil olmasın… Yazıktır, günahtır…’’ Mehveş Kırsal, konuşmasının ardından uzun bir süre göz yaşlarını durdurumazken, konuyla ilgili olarak Cumhurbaşkanı Erdoğan'la görüşmek üzere randevu almak için girişimlerden bulunduklarını, okurlar olarak gazete üzerindeki bu amansız baskıya artık bir dur demek istediklerini de sözlerine ekledi  ‘’Tamam biz inandık kesin öyle olmuştur diye kendisini rahatlatmayı hedefliyoruz. İnşallah o da artık bu işin peşini bırakacaktır. Koskoca yazarları, genel yayın yönetmenlerini fotoşoplara paintlere mahkum etmeye kimsenin hakkı yok. Buyrun durum da ortada zaten…’’ diyen sadık Sabah okuru, Cumhurbaşkanının da zaten gazeteyi gördüyse kendilerine hak verecek noktaya gelmiş olabileceğini ifade etti. Kırsal, gazete üzerindeki baskının devam etmesi halindeyse taşın altına elllerini koymaktan çekinmeyeceklerini belirtirken, “Deri pantolon ve eldiven almak üzere aramızda para topladık. Baktık olmuyor, en sonunda 'gazetemiz haklı, hepsini bizzat biz yaptık' diye suç aletlerimizle birlikte gidip teslim olucaz...’’ sözleriyle de Sabah'ın şerefini kurtarmak adına gerekirse hapse girmeye hazır olduklarının altını çizdi.  Haber yayına hazırlandığı sırada Sabah binası önündeki destek eylemi sürerken, gazete yönetiminden gelen "Aranızda 52 saniyede aksiyon videosu çekebilecek, tercihen Vine deneyimi olanlar varsa içeri gelsinler. Bi şey deniycez..." açıklaması ise grupta hareketli anların yaşanmasına neden oldu.