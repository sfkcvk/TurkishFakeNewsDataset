2013'ü Henüz Ölmeden Atlatabilen Son 8 Ünlü, UNESCO Tarafından Koruma Altına Alındı Son olarak Nelson Mandela'nın da hayata veda etmesi ile birlikte 2013 yılında endişe verici boyutlara ulaşan ünlü ölümleri UNESCO'yu harekete geçirdi. Dünya genelinde her an ölüm tehditi altında olan son 8 ünlü ismin en azından 2014'ü görmesi için harekete geçen örgüt, aralarında Al Pacino, Muhammed Ali ve Mihail Gorbaçov gibi isimlerin yer aldığı 8 kişiyi koruma altına alırken, listeye son anda dahil edilen Adnan Şenses ise göğsümüzü kabarttı. Haftada ortalama 2 ünlü ismin aramızdan ayrıldığı 2013 yılının son 20 gününde teyakkuza geçen UNESCO, titiz çalışmalar sonucu belirlediği, bir gözü toprağa bakan 8 ünlü ismi dünya kamuoyu ile paylaştı. UNESCO'nun Paris'teki merkez binasında mikrofonların karşısına çıkan Basın Sözcüsü Walter Pollack, dünya mirasını korumakla yükümlü bir kurum olarak artık tek bir ünlünün daha ölümüne tahammülleri kalmadığına dikkat çekerken, herkesi 2014 yılını görme konusunda biraz daha hassasiyet göstermeye davet etti. Pollack, yaptıkları çalışma sonucu 1. derece risk altında olduğu belirlenen Al Pacino, Robert De Niro, Morgan Freeman, Pele, Kraliçe Elizabeth, Mihail Gorbaçov, Muhammed Ali ve Adnan Şenses'i bu sabah Paris Eğitim ve Araştırma Hastanesi'nde yoğun bakım altına aldıklarını belirterek, bu 8 ismin ne olursa olsun yaşatılacağı konusunda kamuoyunu rahatlatan mesajlar verdi. Ünlü camiasında her şeyin olduğu gibi ölmenin bile trend haline geldiğini kaydeden UNESCO Basın Sözcüsü, ''Tamam başta saygıyla andık, RIP'tir, siyah kurdeledir falan ama bir noktadan sonra tadı kaçtı bu işin. Lütfen herkesten çok rica ediyorum, sayın Mandela son olsun artık bu sene... Hem gerçekten çok acı bir kayıp, hem de 2013'e yakışacak bir final yani. Onun ardından kim ölse gölgesinde kalır... Belki Morgan Freeman geçerse o geçer...'' derken, yoğun bakıma alınan ünlülerle ilgili olarak da şunları söyledi: ''Bazıları zaten yoğun bakımda olduğundan sıkıntı olmadı ama Al Pacino'yu ikna etmekte çok zorlandık mesela. Uzaktan uyuşturucu iğneyle vurduktan sonra ancak getirebildik kendisi. 1 Ocak'ta uyandığında inşallah bir aksilik çıkmaz diye umuyoruz. Diğer arkadaşların durumları ise stabil, yaşam destekleri 24 saat boyunca kesintisiz sürüyor. Fakat önlemlerimiz bununla da sınırlı değil tabii... Bu isimlerin dışında 27 yaşında intihar edip efsaneleşmek olanlara karşı da mücadele edeceğiz. Efsaneleşmek isteyen çok afedersiniz defolsun gitsin 2014'te efsaneleşsin. 27 yaş geçiyo diye düşünmesinler, 2014'ün Ocak'ı 27 sayılır hala...'' Morgan Freeman isminin, Nelson Mandela'nın kaybından sonra çok daha önem kazandığı için yoğun bakıma alındığını belirten deneyimli Basın Sözcüsü, ''Mandela'yı kurtaramadık bari Morgan Abi'ye bakıp bakıp, onu hatırlayalım'' derken, gözlerinin dolduğu da dikkatlerden kaçmadı. Son olarak bundan böyle amaçlarının şu 20 günü kazasız belasız atlatmak olduğunu da sözlerine ekleyen Walter Pollack, bir Türk gazeteciden gelen ''Peki Münir Özkul için özel bir önlem almayı düşünüyor musunuz?'' şeklindeki soruyu da yanıtladı. Ünlü oyuncunun çok şükür kimseye ihtiyacı olmadığının altını çizen Pollack ''Biz ona birkaç sene koruma programı uygluyalım dedik ama baktık bir şey olmuyor, bıraktık işin ucunu. Bakmayın siz, seni beni gömer...'' derken, aynı şekilde Tina Turner, Mick Jagger, Halit Kıvanç gibi isimlerin büyük ihtimalle en az 2 dünya kupası daha göreceğini de sözlerine ekledi.