Gezi Parkı Olaylarının Arkasındaki Güçleri Ortaya Çıkarmaya Çalışan Melih Gökçek, Yanlışlıkla Kennedy Suikasti’nin Faillerini Buldu Bir süredir mesaisinin önemli bir bölümünü Gezi  Parkı olaylarının arkasındaki karanlık güçleri ortaya çıkarmak için harcayan Ankara Büyükşehir Belediye Başkanı Melih Gökçek’in, Yahudi Lobisi, İçki Lobisi, CIA, Mossad, El muhaberat ve İlluminati ekseninde yürüttüğü çalışmalardan şaşırtıcı sonuçlar gelmeye devam ediyor. Bu sabah düzenlediği basın toplantısı ile olayların arkasındaki güçleri az çok deşifre ettiğini belirten Gökçek “ya o değil de, galiba ben arada JFK suikastini çözdüm. Nasıl olduğunu tam anlamadım ama size şu kadarını söyliym Lee Harvey Oswald’a çok büyük haksızlık edilmiş arkadaşlar” diyerek elindeki belgeleri çok yakında canlı yayında açıklayacağını ifade etti. Toplantıya, olaylarla ilgili olarak delil niteliğinde bir video kaydının gösterimiyle başlayan Gökçek , basın mensuplarına bir süre Ankara'daki eylemlerle ilgili görüntüleri izletti. Deneyimli Başkan, video gösteriminin ortasında kasedi durdurarak "evet...  gördüğünüz gibi her şey ortada...arkadaşlar burası KENNEDY caddesi!" sözleriyle salonda şok etkisi yarattı. Gökçek, suikastle ilgili bağlantıyı çözemeyen basın mensuplarının şaşkınlığı karşısında hayli keyiflenirken, daha sonra şu sözlerle konuya açıklık getirdi: “Bir süredir ‘bu insanlar niye gaz yiyeceklerini bile bile her gün Kennedy Caddesine geliyorlar?’ diye düşünürken dün aniden beynimde bir şimşek çaktı. Onlar caddeye gelince polis de doğal olarak oraya müdahalesini yapıyor. Sonra ertesi gün gelsin manşetler: ‘Polis Kennedy'e müdahale etti’. Bunun böyle her gün tekrarlandığını düşünün, bir süre sonra sokaktaki Amerikalı’nın aklında ‘lan bu Türk polisi Kennedy’i sevmiyor galiba, rahmetli Başkanımızı bunlar öldürmüş olmasın’ fikri  oluşur mu oluşmaz mı siz söyleyin? Arkadaşlar açıkça uyarıyorum: Kennedy suikastini bizim üzerimize yıkıp AK Parti’yi devirmek için bahane olarak kullanacaklar. Eylemciler neye alet olduklarını artık görsünler. Biz bunların dışardaki işbirlikçilerini de biliyoruz. Hepsinin belgesi var elimde. Tek tek açıklayacağım kimse merak etmesin…” Melih Gökçek’in açıklamalarının ardından salona derin bir sessizlik hakim olurken bir gazetecinin “Başkanım peki nasıl bozarız bu oyunu?” sorusuyla toplantı tekrar hareketlendi. Soruya “gerçek failleri ortaya çıkarırsak bu kirli planı bozarız canım kardeşim.”  sözleriyle yanıt veren Gökçek, şöyle devam etti: “Kennedy Caddesindeki bazı eylemcilerin taktıkları gaz maskelerine dikkat ettiniz mi? Maskenin önündeki o hava giren yer, bu illuminati’nin üçgen içinde göz gibi bir amblemi var, onun aynısı. O maskeler hep birbirlerini tanımak için bir işaret. Hepsinin aynı toptancıdan alındığını faturalarıyla belgeledik. O toptancının parasının Amerika’daki büyük bir içki firması tarafından İsviçre’deki bir Yahudi bankasına Mossad aracılığıyla yatırıldığını da biliyoruz. Oyun çok büyük arkadaşlar. Ama biz bunların da o şer maskelerini düşüreceğiz inşallah…” İçki firmasının en büyük hissedarının Houston, Texas’ta yaşayan bir Diaspora Ermenisi olduğunu ve onun dedesinin de 1915’te Hatay’dan Amerika’ya göçtüğünü belirten Gökçek, “Biliyorsunuz Kennedy Dallas’ta öldürüldü, peki Dallas nerede? O da Texas’ta. Houston-Dallas arası arabayla 4 – 4.5 saat çekiyor. Yani sabah çıksa suikasti işleyip akşam evine döner.  O gün bu şahsın nereye gittiğini, hangi benzin istasyonlarına uğradığını da faturasıyla ispat edebilirim. Şimdi taşlar yerine oturdu mu? Adamlar bir taşla iki kuş vurma peşinde. Hem kendi işledikleri suikasti bize yıkacaklar hem Türkiye’yi zayıflatıp dedelerinin intikamını alacaklar… ama o kadar kolay değil, bu sefer çetin kayaya çarptılar. Hepsini yarın Beyaz TV’de açıklıyorum, yürekleri varsa canlı bağlansınlar programa” diyerek dış mihraklara bir kez daha meydan okudu.   Toplantının sonunda, bu oyunu bozmak için gerekirse Ankara'dan belediye otobüsleriyle Teksas'a kadar gidip, Kennedy'nin vurulduğu caddede miting de yapacaklarını ancak şimdilik sadece Kennedy Caddesi’nde ufak bir anma töreni düşündüklerini belirten başarılı Belediye Başkanı, son olarak şunları kaydetti: “Şu an en büyük üzüntüm rahmetli Kennedy ölmeden önce bu bilgilere ulaşamamış olmak. O zamanlar bu belgeler elimde olsaydı bugün belki de hem kendisi yaşıyor olurdu hem de Washington Büyükşehir Belediye başkanı koltuğunda çok daha farklı bir isim otururdu... Kim bilir? Neyse,  son kez söylüyorum, Kennedy'i vurdunuz, Oswald'ı tam asacaktınız başkası vurdu ama Başbakanımızı yedirmeyiz. Kimse heveslenmesin… ”