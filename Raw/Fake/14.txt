Facebook Fotoğraf Albümleri Artık Profesyonel Ellere Emanet Fotoğraf sevdalısı iki genç girişimci tarafından kurulan Türkiye'nin ilk Facebook'a özel fotoğraf stüdyosu "FacePro", geçtiğimiz hafta düzenlenen bir kokteylle hizmete açıldı. "Burcucum Çok Güzel Çıkmışsın :)" sloganıyla hizmet verecek olan "FacePro", profesyonel oyuncular ve stüdyo ortamında özel hazırlanmış dekorlar kullanarak facebook albümleri için gerçeğinden ayırt edilemeyecek fotoğraflar yaratmayı hedefliyor. FacePro'nun fikir babası ve kurucu ortaklarından Ersin Özbükey, kokteyl öncesi yaptığı konuşmada, Facebook albümlerinde ne kadar geniş ve renkli bir çevresi, nasıl da süper eğlenceli bir hayatı olduğunu göstermek isteyen ancak böyle bir hayatın yakınından bile geçmeyen oldukça geniş bir hedef kitlesine hitap etmeyi planladıklarını belirtirken, FacePro'nun bu anlamda ülkemizde büyük bir boşluğu dolduracağından emin olduğunu da sözlerine ekledi. Tanıtım sonrası basın mensuplarının sorularını yanıtlayan Özbükey, yeni hizmetin çalışma prensibini şu sözlerle açıkladı: "Öncelikle bize gelen bir müşteriye kataloğumuzdan çeşitli hazır konseptler sunuyoruz. Kataloğumuzda şu an, en popüler Facebook albümleri üzerinde yaptığımız uzun ve titiz araştırmalar sonucu belirlenen belli başlı 20 kadar hazır konsept bulunuyor. Nedir bu konseptler? Mesela 'barda arkadaşlarla dağıtırken', 'bebişimle fethiye tatilimiz', 'ofisten happyhour manzaraları', 'eski dostlarla tophanede nargile keyfi' gibi her facebook kullanıcısının albümünde görmek isteyeceği türden şeyler. Müşterimiz katalogdan ihtiyacına ve bütçesine göre istediği konsepti seçtikten sonra kendisini stüdyomuza alıyoruz ve seçilen konsepte göre 1 ile 20 arasında profesyonel oyuncu ve fotomodel arkadaşımızın da yardımıyla gerçekçi bir sahne yaratarak müşterimizin bu sahnede çeşitli açılardan yüzlerce fotoğrafını çekiyoruz. Çekim aşaması tamamlandıktan sona müşterimiz bu fotoğraflardan beğendiklerini alıp Facebook'taki albümüne yüklüyor. Ancak hizmetimiz burada da bitmiyor. Biz fotoğraflar yükledikten sonra 2 hafta boyunca o albümü takip ediyoruz ve altına en az 3 farklı kişi tarafından övgü dolu yorum yazılmayan fotoğrafların parasını aynen iade ediyoruz. Bu da bizim hizmetimize olan güvenimizi gösteriyor." Kokteyl sırasında barkovizyon gösterisiyle FacePro'nun çalışmalarından çeşitli örnekler de gösterildi. Örnek bir kareyi yukarıdaki resimde görebileceğiniz "Amsterdam Günlerim" adlı çalışma, Amsterdam'da bir barda değil FacePro stüdyolarında hazırlandı. Resimde görünen soldan ikinci sıradaki gözlüklü şahıs müşteri, diğer şahıslarsa FacePro'nun profesyonel fotomodelleri. Gerçekten sergilenmeye değer bir hayatı olan birinin facebook albümünden fırlamış gibi duran bu çalışma, FacePro'nun işinde ne derece titiz olduğunun da adeta bir kanıtı gibi.