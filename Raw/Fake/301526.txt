Terör ile Trafik Arasında Bir Seçim Yapması Gereken İstanbul, Referanduma Gidiyor... Cumartesi günü Taksim'de yaşanan canlı bomba saldırısı ve çeşitli kaynaklardan art arda gelen uyarılarla birlikte halkın evlere kapandığı İstanbul, beklenmedik bir şekilde trafik sorununu çözmenin şaşkınlığını yaşıyor. Şehirde 2 gündür neredeyse bütün yolların bomboş olması ve toplu taşımadaki gözle görülür rahatlama "acaba böyle daha mı iyi oldu?" sorusunu da gündeme getirirken, İstanbulluların terör ve trafik arasında sağlıklı bir seçim yapabilmesi için bölgesel referandum ihtimali de giderek güç kazanıyor. Saldırının şokunun yavaş yavaş etkisini yitirmeye başlamasıyla birlikte şehrin bayram tatillerinde dahi görülmeyen bir ferahlamaya kavuştuğu gerçeği, İstanbulluları ikiye bölmüş durumda. Halkın bir kısmı, ne olursa olsun terörün en kötü seçenek olduğunu savunurken, "Ya tamam terör kötü ama kavgasıydı, kazasıydı falan derken her ay trafikte de insanlar ölüyor. Ölmeyen de sürünüyor. O daha mı iyi?" görüşünü savunanların sayısı ise her geçen dakika artıyor.  Önümüzdeki günlerde daha da alevlenmesi beklenen tartışmayla ilgili mikrofonlara konuşan bazı vatandaşların görüşleri ise şöyle:   Sabah aldım hanımı, çoluğu çocuğu, Moda'ya kahvaltıya geldik. Ataşehir'den buraya 15 dakikada vardığımız gibi otopark sıkıntısı da yaşamadık. Kahvaltıcıda sıra beklemedik, servis muntazamdı. Normalde pazar günü böyle bir şeyi hayal bile edemezsin. Şimdi tabii terör insanlık şeyi ama açıkcası ayda bir Taksim'de olduğu sürece çok da şey olmaz gibi. Zaten çoğunlukla turist oralar. Ben 2 senedir Taksim'e gitmem, bundan sonra da gitmeyiveririm çok da şey değil yani...  Zaten iflas etmek üzere olduğumuz için bana çok farketmiyor açıkçası. Yol boş olunca da gelip alışveriş eden pek yoktu zaten. Lüzumsuz kalabalık olmaz en azından...  Metrobüste oturarak işe gidip gelmenin de keyfi bir başka olacak ama terör de kötü yani. Dönüşümlü bir şekilde düşünülebilir belki. Kışın terör, yazın trafik şeklinde. Yazın zaten daha tenha oluyor yollar o yüzden...   2 günde toplam 3 yolcu aldım, Allah bu terörü çıkaranların belasını versin! Ha geçen hafta sorsanız 'Allah bu trafiğin belasını versin!' derdim. Bakalım 1-2 gün olay olmazsa trafik yeniden başlar nasılsa, o zaman kesin karar vericem... Arabam yok, param da yok. Zaten pek dışarı çıkamıyordum, konu beni ilgilendirmiyor yani... Konuyla ilgili olarak Büyükşehir Belediyesi'nden yapılan açıklamada ise, İstanbulluların hangi belayla birlikte yaşamak istediklerine kendilerinin karar vermesinin en demokratik çözüm olacağına işaret edildi. Akşam saatlerinde basın mensuplarının sorularını yanıtlayan İBB Başkanı Kadir Topbaş, "Açıkcası ikisi de çok bizim elimizde olan olaylar olmadığı için kesin bir söz veremiyoruz ama yine de değerli hemşerilerimizin fikrini öğrenmek amacıyla bir referandum düzenlenmesine sıcak bakıyoruz. Oradan çıkacak sonucu da artık bu işin muhattapları kimse, terör örgütleri midir emniyetimiz midir onlar kendi içlerinde değerlendirirler diye umuyorum." ifadelerine yer verdi.