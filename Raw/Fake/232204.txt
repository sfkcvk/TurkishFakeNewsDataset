Dışişleri Bakanlığı, Yolsuzluk İddiasının Ardından İstifa Eden Vali Nedeniyle Japonya'ya Nota Verdi: ''İnadına mı yapıyorsunuz?'' 17 Aralık’ta başlayan Yolsuzluk ve Rüşvet Operasyonu’nun yankıları sürerken, bu sabah Japonya'dan gelen bir haber, operasyonun arkasındaki dış mihraklar iddialarını bir kez daha gündeme getirdi. Hakkında rüşvet iddiaları bulunan Tokyo Valisi'nin suçlu olduğu ispatlanamamasına rağmen istifa etmesi nedeniyle teyakkuza geçen Türk Dışişleri Bakanlığı, Japonya’ya nota vererek tepkisini gösterdi. Bakanlık sözcüsü tarafından yapılan açıklamada Türkiye böylesine hassas bir dönemden geçerken Japon yetkililerin biraz daha duyarlı olması gerektiğinin altı çizilirken, "Bir şey mi ima etmeye çalışıyorsunuz? İnadına mı yapıyorsunuz?" ifadelerine yer verildi.  Tarihinin en büyük yolsuzluk operasyonunu yaşayan Türkiye'ye bir darbe de Japonya’dan geldi. Tokyo Valisi'nin yolsuzluk iddiası nedeniyle istifa ettiği haberinin dünya medyasına düşmesiyle birlikte Dışişleri'nde kriz masası kurulurken, “İnadına mı yapıyorsunuz?” başlıklı nota da akşam saatlerinde Japonya'nın Ankara Büyükelçiliği'ne iletildi.  Gelişmelerin ardından basın mensuplarının karşısına geçen Dışişleri Bakanlığı Sözcüsü Mümtaz Şanaler ise oldukça sert açıklamalara imza attı: “Ortada bir iddia var diye sen hemen niye kendini suçlu ilan edip istifa ediyorsun? Yarın o iddia çürütülürse utanmayacak mısın? Eğer bir yolsuzluk soruşturması yapılacaksa bunun yolu yordamı bellidir. Gider önce emniyet müdürlerini görevden alırsın, sonra Amerika'yı, İsrail'i, dış güçleri suçlarsın, sonra da Japonya'nın üzerine oynanan oyunlardan bahsedersin. Madem yolsuzluk varmış hadi delikanlıysa harakiri yapsın bakalım. Aha buradayız, bekliyoruz. Bu işin takipçisiyiz...” Bakanlık Sözcüsü Şanaler, Japonya’da yaşananların açık bir biçimde Türkiye’ye karşı oynanan küresel oyunun bir parçasına olduğuna işaret ederken, tüm bunların Ak Parti hükümetini yıpratma çabalarının bir ürünü olduğunu vurguladı. “Neden Japonya? Henüz bilemiyoruz. Bizim yüzümüzden başlarına olimpiyat belasını aldılar, o yüzden mi kızgınlar? Başbakanları burada ellerini açıp dua etti, o mu kanlarına dokundu? Hepsi mümkün... Bakın o valiyle ilgili iddiaları da araştırdık, hepi topu 500.000 dolar için istifa ediyormuş. Açıkçası hiç inandırıcı değil arkadaşlar. Kimse, gerçekten çalmış bile olsa o kadarcık para için istifa etmez. Burnuma pis kokular geliyor” diyen Şanaler, valinin bir Kamasutra kaseti çıkmadığı müddetçe tüm Japon hükümetinin töhmet altında kalacağını kaydetti. Türkiye’nin notası Japonya’da da geniş yankı bulurken ilk açıklama Japon Dışişleri Bakanlığı’ndan geldi. Bakan Koichiro Gemba, öncelikle, iki ülke arasındaki ilişkilerin daha fazla gerilmemesi için iyi niyet göstergesi olarak Tokyo İl Emniyet Müdürü’nü derhal görevden aldıklarını belirtti. İstifa eden valiyi de göreve döndürmek için ilk temasların gerçekleştirildiğini belirten Japon Bakan, "Ancak bizi de anlayışla karşılayın lütfen. Büyüyen Japonya’yı çekemeyenlerin oyunu mu deseydik? Daha büyümesi mi kalmış? İstesek sizi 20 kere satın alırız" sözleriyle Türkiye’yi itidale davet etti.  Son olarak “Bizim oğlan Panasonic’te çalışıyor. Birkaç kere kumanda için bedava pil getirdi eve. Alın, bunu da itiraf ettim ve istifa etmiyorum. Sırf sizin için bu utançla yaşıcam, tamam” diyen Gemba, gözyaşları içerisinde sözlerine son verdi.