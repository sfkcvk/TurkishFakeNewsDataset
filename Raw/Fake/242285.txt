İlker Başbuğ’un Tahliye Haberini İyi Bir Şey Olarak Vermesi Gereken Yeni Şafak, Muhabirlerini Eğitim İçin Sözcü'ye Gönderiyor Anayasa Mahkemesi'nin İlker Başbuğ’un başvurusuna ilişkin olarak verdiği ‘hak ihlali’ kararının ardından Yeni Şafak gazetesinde hareketli saatler yaşanıyor. Başbuğ'un tahliye edilmesi durumunda, hükümetten gelecek olumlu açıklamalara paralel bir manşet atması gereken gazete yönetimi, henüz "AYM'den Ergenekon'a Tahliye Kıyağı!"nden öteye gidemezken, son çare olarak Sözcü Gazetesi'nden destek alınması seçeneği de konuşulmaya başlandı. Konuya ilişkin olarak bugün bir basın toplantısı düzenleyen Yeni Şafak Yazı İşleri Genel Koordinatörü Osman Ekrem Balandar, salonda bulunan gazetecilere, “Arkadaşlar, ülkenin durumu belli. Kimin kimi ne aman övüp ne zaman söveceği belli olmuyor. Şurada meslektaşız, elinizin altında varsa şöyle askeri öven güzel bi manşet fikri, ödünç verin. Yarın öbür gün hükümet lehine bişi lazım olur, cemaate sallamanız gerekir falan biz de size yardımcı oluruz. Bi şekilde ödeşiriz” sözleriyle seslendi. Dışarıdan yardım isteme aşamasına gelmeden önce kendi arşivlerini defalarca taradıklarını belirten Balandar, yüzlerce askerli-paşalı haber içinde bugünkü konjonktüre uygun tek bir malzeme bile çıkmadığından yakındı.  Balandar, arşivden umudu kestikten sonra gazete çapında seferberlik ilan ederek 'İlker Başbuğ’umu Seviyorum Manşet Yarışması’ düzenlemeyi bile denediklerini belirtirken , çaycısından foto muhabirine herkesten öneriler topladıklarını söyledi. “İlker Başbuğ deyince maalesef bizim kadro hala sadece askeri vesayet, Ergenekon ve darbe diyebiliyor... Buyrun, gelen önerilerden birkaçı: ‘Vesayet Serbest!', 'AYM’den Ergenekon Rezaleti', 'Yargı Ordu Elele - Milli İradeye Çifte Darbe'... Daha bunlar da en iyileri ha...” diyen Genel Koordinatör, spor servisinden gelen "İlker Paşa gençliğinde çok nefis sağ bek oynarmış" başlığı dışında pek işe yarar bir sonuç elde edemediklerini ifade etti.  "Biraz da tabii yılların alışkanlığı var. Ne yalan söyleyeyim, benim bile elim gitmiyor işte iyi bi şey yazmaya. İşin ucunda telefonda hüngür hüngür ağlatılmak olmasa hiç denemem bile" diyen Bayandar, kendi başlık denemelerinden bir kısmını da basın mensuplarıyla paylaştı.  - BİZ DEMİŞTİK! (bunu yazıp altına tutturduğumuz bir İddaa kuponunun detaylarını koyabiliriz.) - kasımPAŞA özgür (fena değil gibi) - 2 yıl 1 ay yetmedi mi? (altını okuyan olmazsa bu da güzel, çağrışım yaptırır bizim kitleye) - BİZ 18 AY YAPTIK (askerlik anılarımızla süsleyerek, asker ocağı peygamber ocağı falan diye güzelleyerek...) Balandar, “Şimdi bir grup arkadaşımızı, eğer karşı taraf da kabul ederse Sözcü Gazetesi’ne yollayalım diyoruz. İşin piri onlar neticede. Bu işi etraflıca bir öğrensinler gelsinler. Karşılığında biz de onlara eskiden cemaati falan övdüğümüz başlıklardan bir parti bağışlamaya hazırız...” sözleriyle basın emekçileri olarak dayanışmaya her zamankinden fazla ihtiyaç duyulan bir dönemden geçtiklerinin de altını çizdi. Konuşması devam ederken yardımcısının odaya girerek verdiği “Abi darbeciyle ilgili yeni gelişme var” haberineyse “Evladım darbeci değil, paşa, paşamız, uzun tutukluluğundan ötürü vicdanların yaralanmasına neden olan insan... Bunlardan birini kullanıcaktık hani? Eheh ya bunlar da böyle işte, dil alışkanlığı” şeklinde yanıtlayan Genel Koordinatör, Sözcü gazetesinin olumlu cevabını ivedilikle beklediklerini belirterek toplantıya son verdi.