Zeynep Ecem Balca(8)'nın Zorlu Kariyer Seçimi: ''Youtuber mı olsam, savaşta ölüp cennete mi gitsem?'' Düne kadar geleceğiyle ilgili kararlarını netleştirdiğini düşünen ve hedefini ünlü bir Youtuber olmak olarak belirleyen Zeynep Ecem Balca(8), Cumhurbaşkanı Erdoğan'dan gelen savaşta ölüp cennete gitme önerisiyle birlikte kariyer planlarını tekrar gözden geçiriyor. Ataşehir 100. Yıl İlköğretim Okulu 3. sınıf öğrencisi Zeynep Ecem Balca, bir süre ''Instagram fenomeni mi olsam yoksa Youtuber mı?'' çelişkisi yaşadıktan sonra geçtiğimiz ay tercihini Youtube'dan yana kullanmıştı. Geçirdiği sancılı sürecin ardından kariyeri konusunda aldığı bu önemli kararla birlikte bir nebze rahatlayan Balcı'nın kafası, bu kez de devletin tepesinden gelen cazip teklifle karışmış durumda.  Basın mensuplarına yaptığı açıklamada "Youtuber'lık geleceğim için en doğru karar gibi görünüyordu ama şu an o kadar da emin değilim" diyen Balca, eline silah alıp bir savaşa katılmak ve çarpışırken ölmek önerisinin de kesinlikle değerlendirmeye değer olduğunu ifade etti. Deneyimli çocuk, "Sadece Youtuber'lık olsa o kadar düşünmezdim belki ama Youtuber olmak için en azından hayatta olmak gerekiyor. O zaman da işin içine okul, ödev, sınavlar falan giriyor. Ayrıca olup olamayacağın da belli değil yani garantisi de yok. Gerçi ben her türlü 100.000 abone bulurum o ayrı da..." derken, diğer alternatifin ise fazla beklemesine de gerek kalmadan hem başarıyı hem de büyüklerinin övgüsünü garantilediğine dikkat çekti. Kızlarının kariyeriyle ilgili vereceği her karara saygılı olduklarını belirten anne Esra Balca(33) ise bu süreçte onun yanında olup desteklemek dışında herhangi bir şekilde müdahil olmayı düşünmediğini ifade etti. Ülkenin mevcut durumunda çocuğa vaat edebildiği gelecek alternatiflerinin zaten oldukça sınırlı olduğuna işaret eden Esra Balca, "İşte ya sosyal medya fenomeni olacak ya dizi oyuncusu ya da şehit. İnanıyorum ki kendisi için en doğru kararı verecektir Ecemcim. Hakkında hayırlısı olsun" derken, çocuğunun bu gerçeği erken yaşta fark etmiş olmasından gurur duyduğunu da sözlerine ekledi.  "Açıkcası bu Youtuber olma işi benim biraz sinirimi bozuyordu zaten. Etkilemiş olmamak için susuyordum" diyen Baba Murat Balca ise çocukları için yeni bir kariyer alternatifinin yolunu açan Cumhurbaşkanı'na teşekkür ederek tercihini daha net bir şekilde ortaya koyan taraf oldu.