Hükümetin Gizli Toplantılarından 50 Milyon Kimliğe Dek Her Şeye İnternetten Erişilebilen Türkiye, Dünyanın Açık Kaynak Kodlu İlk Ülkesi Oldu... Dün akşam saatlerinde bir web sitesinde 50 milyona yakın vatandaşın kimlik ve adres bilgilerinin yayınlanmasıyla birlikte Türkiye, Youtube’a konan milli güvenlik toplantılarının ardından teknolojik alanda dev bir adım daha atmış oldu. Ülke, bu atılımıyla dünyanın ilk açık kaynak kodlu ülkesi ünvanını da kazanırken, tek hamleyle hem sansür ve otoriterleşme hem de teknolojik anlamda geri kalma iddialarına yanıt veren hükümette zafer coşkusu yaşanıyor... Vatandaşlık bilgilerinin sızdırılmasına yönelik hükümet kanadından açıklama üzerine açıklama gelirken, ilk kutlama mesajı ise Ulaştırma, Denizcilik ve Haberleşme Bakanlığı’ndan geldi. Bu gelişmeyle beraber Türkiye’nin özgürlük ve şeffalığın teknolojideki karşılığı olan açık kaynak kodunu desteklemede üstün bir başarı sergilediğini kaydeden Bakan Binali Yıldırım, öncelikle olaya “sızdırma” denilmemesini rica etti. Yıldırım, “Bütün ülkelerin giderek şeffaflaştığı, önemli olanın bilgiyi paylaşmak olduğu yeni dünya düzeninde ne mutlu bizlere ki, Türkiye bu konuda başı çekiyor” sözleriyle olaya olumlu tarafından bakmanın daha doğru olduğunu kaydetti. Gelinen noktanın, özgürlükler konusunda ABD’den de Avrupa Birliği ülkelerinden de kat be kat ileride olduğunu ekleyen Bakan Yıldırım, şöyle devam etti: “Bakın bugün istediğiniz vatandaşın kapı numarasına kadar öğrenebiliyorsunuz, bu coğrafyada bilgiye ulaşmak hiç bu kadar kolay olmamıştır. Sırf bu da değil, dış politika olsun, Kürt sorunu olsun... Suriye krizi hakkında istihbarat teşkilatımız ne düşünüyor, nasıl adımlar atacak, efendime söyliyim ta Oslo’ya gidip ne konuşuldu bunlar bizde hep açıktır dikkat ederseniz. Şimdi bizi internet sansürüyle, efendime söyliyeyim otoriterleşmeye falan itham edenlere soruyorum, hanginizde bu şeffaflık var? Dünyada başka hangi millet, bir tıkla stalkladığı kişinin adresini ya da Cumhurbaşkanı’nın mitingler nedeniyle üçtür Cuma namazını kaçırdığını öğrenebiliyor? İşte bunlar hep bilgi toplumu…” Bu aşamadan sonra artık toplumsal olarak da bazı şeyleri gözden geçirmenin vaktinin geldiğini belirten Yıldırım, ilk adım olarak kendisinin bakanlıktaki bilgisayarından şifreleri kaldırdığını aktardı. “Yani zaten doğumgünümdü, eh şimdi onu da herkes bildiğine göre mesele kalmadı” diyen teknoloji dostu Bakan, "Zaten onlar da bugün yarın bi yerlerde yayınlanır. İyisi mi gelin bu kez biz önce davranalım, hepsini birden kaldıralım" sözleriyle de tüm vatandaşları wi-fi şifresi, pin kodu, ekran kilidi gibi sansür içeren çağ dışı uygulamalara son vermeye çağırdı. Açıklamalarını son derece samimi bir üslupla sürdüren Binali Yıldırım, toplantının sonunda bir gazeteciye de takılmayı ihmal etmedi: “Bak bak daha hala telefona M harfi çizip ekranı açmaya çalışıyor… Ohooo… Uğraşma artık ya, yarım saatlik bir çabayla senin bilgilerine ulaşmayı bırak, adına alacağım telefon hattından ismine mortgage çekip yerleştiğim evden ararım seni bak kafamı bozma eheheh...”