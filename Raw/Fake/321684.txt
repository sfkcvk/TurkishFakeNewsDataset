‘'Bu videom 1 milyon izlenirse kendimi öldüreceğim’' Diyen Genç Youtuber Türkiye'ye Umut Oldu: ‘‘Böyle böyle kurtulucaz bu salaklardan...’’ Sayıları her geçen gün artan Youtuber nüfusuyla birlikte beğeni almak için yapılanların da ardı arkası kesilmezken umut veren bir gelişme dün akşam saatlerinde yaşandı. ‘Gürkan’la Eğlencematik’ adlı kanalın sahibi Gürkan Kaçarca’nın (19) daha fazla izlenmek için başlattığı intihar kampanyası yoğun ilgiyle karşılaştı. Vatandaşlar umutlu: “İnşallah örnek olur” 1,5 yıl önce açtığı Youtube kanalında izlenme sayısını arttırmak için bugüne dek farklı yöntemler deneyen Gürkan Kaçarca hedefine ulaşmaya artık çok yakın. Son videosunda mezarlıkta bir gece geçirerek izleyicilerine “Arkadaşlar kanalıma hoşgeldiniz. Bu video 1 milyon izlensin sonrakinde mezara ölü olarak giricem. Çok bomba bi şey geliyor!” mesajı veren çiçeği burnunda mevta, şu ana dek 600.000 izlenmeye ulaşmış durumda. Yaratıcı hamlesiyle bir anda basının ve markaların da ilgi odağı olan genç Youtuber, kendisine bir anda şöhret basamaklarını tırmandıran fikrin ise şöyle anlattı: “Bugün dek birçok saçma sapan video kaydettim. Yok arkadaşlara şaka yapmaktı, efendime söyliyim ‘Restoranda şal isteyen erkeğin düştüğü 7 minnoş durum’ kaydıydı derken 1,5 senede kanal en fazlası 38 adet izlenmiş videoyla doldu. Arada belki tutar diyerek koyduğum 1 makyaj videom, bir de LOL oynarken hemen öldüğüm kayıt da mevcut. Aslında ilhamı da orda hemen ölmem verdi diyebilirim. İlk kez bir videomda öldüm ve rekor sayıda yorum aldım. Tam 7 adet. Hepsi de ‘Ahah gerizekalı nasıl öldü’ şeklinde… Sonra aklıma bu fikir geldi. Keşke daha önce düşünseydim...” Kaçarca, bir sonraki video için şimdiden bir damacana su firmasıyla reklam anlaşması yaptığını da belirtirken, "Şimdi adını vermek istemiyorum ama beni yıkama işini o suyla yapmak suretiyle bir ürün yerleştirme fikrimiz var. Bir de jilet markası girmek istiyor ama henüz rakamda anlaşamadık" sözleriyle konunun ticari boyutları hakkında da bilgi verdi. Kısa sürede yoğun ilgi gören videoya şu ana dek yüzlerce de yorum yapıldı. Genç Youtuber’ı bir an önce ebediyete uğurlayabilmek için adeta yarışan takipçiler arasında, bunun diğer Youtuber’lar arasında hızla yayılan bir akım olmasını dileyenlerin sayısı da bir hayli fazla. İşte yorumlardan öne çıkan bazıları: Belediye zehirlesin bari günahın boynunda gitme öbür tarafa, mal yemin ediyorum geri zekalı bu çocuk… Beyler yüklenin, devamı gelsin, böyle böyle kurtulalım bu gereksizlerden. Akım haline gelsin ltfn :D Yorma kendini kardeş, sen şu videonu çek de bir sonraki videona Münker-Nekir’le karar verirsin :p Abi şimdiden Allah rahmet eylesin. Darısı diğerlerinin başına artık. Radiohead’den buraya gelenler like… Ya benim takip ettiğim 8 tane daha kanal var, hepsine yolladım bakalım bu linki. Bi rekabet oluşsa da bir an evvel başlasalar hepsi…