Survivor 2017 İçin Yarışmacıları İstanbul'a Yollama Kararı Alan İtalyan Rai3 Kanalına Tepki Yağıyor... Tüm dünyada Survivor 2017 için geri sayım başlarken, İtalyan Rai3 kanalının yarışmacıları dev timsahları, et yiyen örümcekleri ve ölümcül sivrisinekleriyle meşhur Avustralya açıklarındaki Isabella Adası yerine İstanbul’a göndereceğini açıklaması infial yarattı. İtalya’da kamuoyu kanala çok sert tepkiler gösterirken, kanal yöneticileri geri adım atmamaya kararlı. Bugün Survivor 2017 için sürpriz bir karar açıklayan Rai3 kanalı, İtalya’da ciddi tartışmalara yol açtı. Yarışmanın zorluğunu arttırmak ve yeni heyecanlar katmak için bu sene Isabella adası yerine İstanbul’u tercih ettiklerini belirten Rai3 yöneticisi Enzo Laggio “Ya her sene yok barakaya örümcek girdi, vay Adriano timsahlı göle düştü derken siz de sıkılmadınız mı arkadaşlar? İnanın bize fenalık geldi. Bu yıl şöyle gerçek bir Survivor deneyimi izleyelim istiyoruz, adına yakışır bir şey olsun yarışmanın” sözleriyle kararı duyurdu. Bugüne dek yarışmacıları hep aynı türde parkurlara soktuklarını, ödüllerin de pizzadan, makarnadan öteye geçemediğini ekleyen Laggio, bu sene bambaşka bir organizasyon kurguladıklarını belirterek şöyle devam etti: “Yarışmacılarımız İstanbul'un çeşitli tarihi ve turistik bölgelerinde canlı bombadan, silahlı saldırıya, gasptan, tacize ve taksicilere dek birçok etaptan sağ çıkmaya çalışacak. Olay sırasında sağ kalmayı başarırlarsa da gelen polislere ajan olmadıklarını nasıl anlatacaklarını inanın ben de şimdiden çok merak ediyorum. Bunun yanı sıra formata elektriksiz, susuz ve doğalgazsız kalmayı da ekledik kışın ortasında. Daha doğrusu biz eklemedik de eklenmiş işte bi şekilde. Ayrıca iletişim ödülünü de değiştiriyoruz. Önceden aileleriyle görüntülü konuşturuyorduk biliyorsunuz. Şimdi onun yerine yarışmacılara yarımşar saat VPN’siz Twitter erişimi vereceğiz. Ailesine ilk ulaşabilen telefon açmaya da hak kazanacak…” Rai3’ün kararını ‘kabul edilemez’ bulan İtalyan vatandaşlarıysa bugün kanalın Roma’daki merkez binası önünde protesto gösterisi yaptı. Her şeyin belli bir sınırı olması gerektiğini belirten öfkeli kalabalık “Rus ruleti oynatsaydınız bundan iyiydi” sloganları attı. Survivor 2017’de gönüllüler takımında oğulları yer alacak Mario-Slyvia Banessi çiftiyse karardan vazgeçilene dek kanalın önünde açlık grevine başladıklarını ilan etti. Acılı baba Mario Banessi “Ben oğlumu biliyorum. Daha orada havalanından çıkmadan ya kendini vurdurtur ya nezarete düşer” derken anne Slyvia Banessi’nin de yakınlarının desteğiyle, güçlükle ayakta durduğu görüldü. Haber yayına hazırlandığı sırada İtalyan Hükümeti'nin de kararın geri alınması için devreye girdiği bilgisi gelirken, Rai3 tüm tepkilere rağmen geri adım atmamakta kararlı görünüyor.