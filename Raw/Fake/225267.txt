Demokratikleşme Paketiyle Biraz Daha Özgürleşen Türkiye, Başbakan'a Soru Sorabilen İlk Gazeteciyi 2023'e Yetiştirmeyi Planlıyor Bu sabah Başbakan Erdoğan tarafından açıklanan paketle demokratikleşme yolunda, gösteri sürelerini 1 saat uzatmak, qwx gibi harflerin kullanımına olanak sağlamak ve kamuoyunda tartışmalara yol açan Nevşehir Üniversitesi'nin adını Hacı Bektaş-ı Veli Üniversitesi olarak değiştirmek gibi önemli adımlar atan Türkiye'ye bir müjde de Hükümet Sözcüsü Hüseyin Çelik'ten geldi. Çelik, akşam saatlerinde basın mensuplarına yaptığı açıklamada Türkiye'nin demokratikleşmesinin uzun soluklu bir macera olduğuna dikkat çekerken, bu hız ve istikrarla devam edilmesi halinde Başbakan'a soru sorabilen ilk gazetecinin 2023 yılına yetiştirileceğinin de müjdesini verdi. Başbakanlık konutundan basın mensuplarının karşısına geçen Hükümet Sözcüsü Hüseyin Çelik, paketteki eksikliklerle ilgili eleştirileri yanıtladı. Paketin seçim barajı, terörle mücadele yasası, tutukluluk süreleri gibi konularda herhangi bir somut iyileştirme getirmediğini kabul eden Çelik, “Öyle birden demokratikleşme diye bi şey olmaz zaten, bünye reaksiyon verir. Bugün üniversitenin adını değiştiririz, yarın iyi günümüze denk gelir 10 kişinin bir araya gelip gösteri yapmasına izin verilir, öbür gün bir bakmışsınız bir gazeteci çıkıp Başbakanımız'a kafasına göre soru sorabiliyor. Bu işler biraz da zamanla, sindire sindire..." sözleriyle geleceğe dönük iyimser mesajlar verdi. Her seçim döneminden önce “yetmez ama evet” miktarında kanun değişikliğiyle Türkiye'nin demokratikleşmesi yönünde ağır ama kararlı adımlarla ilerleyeceklerini belirten Çelik, hesaplarına göre Başbakan'a ''bu kadar harika olmak sizi yormuyor mu efendim?” dışında soru sorabilen ilk gazetecisinin de 2023 yılı itibariyle demokrasimize kazandırılmış olacağını ifade etti. “ Türkiye'nin demokratikleşme serüveninde önemli bir kilometre taşı olacak gazetecinin yetiştirilmesi için şimdiden bazı girişimlerde bulunduklarının da altını çizen Hükümet Sözcüsü, "Şu aşamada pek fazla ayrıntı veremiyorum ama bu evladımızı da biz kendi imkanlarımızla yetiştirip ülkemize armağan edeceğiz. Aklımızda bir isim de var. Kendisi şu an Lise 1'e gidiyor. Terbiyeli, dinine milletine bağlı ama aynı zamanda gerekirse takır takır laf da yetiştirebilen çok gözü kara bir çocuk. İletişim fakültesini yazması için ailesiyle temastayız..." diyerek sürecin takipçisi olduklarını dile getirdi. Çelik, açıklamalarının ardından soru kabul etmeyerek basın toplantısını sonlandırırken, Başbakanlık çıkışında aracının önü yaklaşık 20 kişilik bir eylemci grubu tarafından kesildi. Ellerinde, “Şimdi tam olarak ne kadar demokratikleştik?”, “Mor Gabriel Manastırı’nı başörtülülere mi vermişler?”, “Hacı Bektaş Üniversitesi’nde Kürtçe andımıza hayır!” yazılı pankartlar taşıyan vatandaşlar, paketi anlamadıkları için kendilerini yeterince demokratikleşmiş hissetmediklerini belirterek yetkili bir isimden açıklama talep ettiler. Açıklama gelene kadar Başbakanlık önünde oturma eylemi yapmak isteyen gruba korumalar ve 300 kadar çevik kuvvet polisi müdahale ederken, haber yayına hazırlandığı sırada eylemcilerin Terörle Mücadele Şubesi'ndeki sorguları sürüyordu.