İtalyan Sevgilisiyle Evlenebilmek İçin Sünnet Derisi Ekleterek Hıristiyan Olan Mert Balan'a (32)  Kayınpederinden Tam Not: ‘‘Bak ne güzel oldu işte, zengin gösterdi’’ Geçen sene gittiği İtalya’daki yurtdışı fuarında Alessandra Rossi (30) ile tanışan ve kısa süre içerisinde sevgili olan Türk mühendis Mert Balan (32) dünya evine girmeye artık tam anlamıyla hazır olduğunu açıkladı. Katolik sevgilisi Alessandra’nın babası Francesco Rossi’nin ilişkinin başından bu yana “Biz Sicilyalıyız evladım, dinimiz var, töremiz var. Sünnet derisini ekletmeyene verecek kızımız yok” ısrarına dayanamayan Balan, dün geçirdiği başarılı operasyonun ardından bugün vaftiz olarak nikah saatini beklemeye başladı. Çiçeği burnunda Hıristiyan’ı ilk tebrik edense yine kayınpederi oldu: “Hah şöyle, şimdi erkek oldun” Katolik sevgilisi Alessandra Rossi’yle evlenebilmek için bıçak altına yatan Türk genç Mert Balan, nikah saatinin yaklaşmasına yakın gazetecilere önemli açıklamalarda bulundu. Kız tarafının din konusuna büyük bir hassasiyetle yaklaştığını, en sonunda aşkını kaybetmemek için her şeyi kabul ettiğini belirten Balan, pişman olmadığını vurguladı. “Sonuçta kaybettiğim bişi yok, hatta birkaç santim kazandım bile diyebilirim. Bakalım tam bi iyileşsin, işlevde de sorun olmaz umarım. Allah utandırmasın... Pardon... Jesus Christ...” diyen genç, şu ana dek yaşadıklarından dolayı memnun olduğunu kaydetti. Geçirdiği operasyonun geri dönüşü olmayan bir yola girmek anlamına gelmediğini de sözlerine ekleyen Mert Balan, “Ya neticede atla deve değil. Diyelim ileride yine bi durum oldu, paşa paşa sünnet olur, bu sefer de sünnet düğünü yaparız gururla” diyerek modern tıpta artık her şeyin bir çaresinin olduğunu vurguladı. 32 yaşında Hıristiyan olacağını bilse, ilkokul 2’deyken sünnetinde kesilen parçayı bir şekilde saklayacağını da aktaran damat adayı, mevcut koşullarda kendi operasyonunda kullanılan derinin donörü olan Roberto Giovanni’ye de teşekkür etti. Kendi ameliyatından birkaç saat önce trafik kazasında yaşamını yitiren Roberto Giovanni’nin ailesini de nikaha davet ettiğini ifade eden Balan’ın “Hiç merak etmesinler. Doktorların dediğine göre deri tam uyum sağladı. Roberto’nun bir parçası, üstelik belki de kendisinin de hayatta kalmasını en çok isteyeceği parçası, benle yaşayacak artık… Beni de oğulları bilsinler” sözleriyse duygusal anların yaşanmasına neden oldu. Müstakbel damadının Hıristiyanlığı seçmesinden ötürü son derece memnun olduğunu belirten kayınpeder Francesco Rossi ise, hastanede adeta neşe saçtı. Ameliyata dek varan süreci “Önce tutturdu vay ben ekletmem de ekletmem. Dinimizden etkilensin diye çan sesi dinlettik, ben karşıma aldım konuştum bak dedim Baba, Oğul ve Kutsal Ruh nezdinde bu nikahın geçerli olabilmesi için bu şart. Neyse sonra radyolu saat alıcam deyince razı oldu kerata, ama doktordan bir kaçışı vardı üüüf” şeklinde özetleyen kayınpeder, yine de damadıyla gurur duyduğunu sözlerine ekledi. Bundan böyle Sicilya’da konu komşunun ne diyeceğine, sokakta yürürken esnafın ‘Koca Francesco kızına sünnetli damat alıyor, vay gavur’ dercesine bakmasına ve en önemlisi ilerde doğacak torunlarının mensup olacakları dine artık hiç kafasını takmadığını belirten Francesco Rossi, büyük bir rahatlama yaşadığını da gizlemedi. Son olarak “Şükür… Çok şükür… Yabancı damat aldık ama halloldu o iş. Bakalım şimdi tabi bir de Hıristiyan ismi eklicez kendisine. Benim aklıma Mert Schillaci Baran gibi bir şey geliyor, manalı da olur hem. Ama son karar kendisinin… Neyse haydi bakalım herkes sünnet risottosuna” diyen taze kayınpeder, konuklara risottonun içinde hiçbir deri parçası bulunmadığını söyleyerek şen kahkahalarla konuşmasına son verdi.