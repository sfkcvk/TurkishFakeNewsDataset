Padişah Kostümüyle Sünnetten Kaçan A.D(9)'yi AKP Aday Adayı Zanneden Konyalılar, Minik Yavrunun 4 Saat Süren Mitingine Yoğun İlgi Gösterdi... Haziran'daki genel seçimlerin yaklaşmasıyla birlikte partilerin milletvekili aday adayları birer birer ortaya çıkarken, son günlerde yaşanan ilginç gelişmelere bir yenisi Konya'da eklendi. Bu sabah sünnet düğününün yapıldığı sırada kaçmayı başaran 9 yaşındaki Alican Durak, Konyalılar tarafından padişah kostümü nedeniyle AK Parti Aday Adayı zannedilerek zorla kürsüye çıkartıldı. Yaklaşık 4 saat boyunca çocuklar üzerindeki aile baskısından, oyun alanlarının darlığına; yatak saatinin 10 oluşundan, vatandaşlara zorla sebze yedirilmesine kadar birçok konuya değinen Durak'ın mitingine ilgi yoğundu. Konya'nın Yazır Mahallesi'nde bugün sünnet düğünü gerçekleşmesi planlanan Alican Durak, erkekliğe ilk adımını atmak yerine nerdeyse milletvekilliğine ilk adımını atacaktı... Sünnet düğünü için giydiği özel padişah kostümüyle ebeveynlerinden kaçarak Konya sokaklarında koşmaya başlayan küçük çocuk, çevredeki vatandaşlar tarafından milletvekili aday adayı sanılırark zorla kürsüye çıkartıldı.  Alican'ın kürsüye çıkmasıyla birlikte alandaki kalabalık kısa sürede 3000 kişiye ulaştı. 2015 seçimlerinde TBMM'ye yollayacakları adayı görmek isteyen Konyalılar'ın özellikle kürsüdeki ismin genç olmasını takdir ettikleri görüldü. Kalabalık, hatipliğini çok beğendikleri adayın göğsündeki "Maşallah" yazısını da "İşte dini değerlerine bağlı, modern muhafazakar mebus"şeklinde yorumlarken, Alican'ın ateşli bir biçimde sürdürdüğü miting konuşmasından en çok alkış alan bölümse "Yani çok afedersiniz 'ucundan' diyor. Değerli kardeşlerim, bunlar ucundan der, sonra kökünden kesmeye çalışır. Biz bunların zihniyeti biliyoruz, zihniyetini. Ama hamdolsun bugüne kadar tek bir milim dahi vermedik, vermeyeceğiz" sözleri oldu. Minik yavrunun ''İnsan bedeninin bütünlüğü ve parçalanamaz yapısı''na değindiği konuşmasında kabalalık içinden bir çok kişi göz yaşlarına hakim olamazken, ''İnsanlar... Çocuklar.. Türkiye'nin her yerinde acı çekiyor. Bitsin artık bu acılar; bitsin artık bu zulüm. Yazıktır, günahtır'' şeklindeki çıkışı ise ''Şehitler ölmez, vatan bölünmez'' tezahüratları ile karşılandı. Durak, bu tezahürat üstüne ''Vatan değil arkadaşlar.. bölünen vatan değil, canımız ciğerimiz'' diyerek, kalabalığın coşkusunu daha da artırdı. 4 saatlik konuşması sık sık alkış ve tezahüratlarla kesilen sünnet çocuğunun son olarak kıyafetini kaldırıp "Bu kesilir mi lan bu? Ne istiyorsunuz şuncağızcık şeyden?" şeklinde bağırmasıyla birlikte alkışlar bir anda kesilirken, sessizliği fırsat bilen bir vatandaşın "olm deminden beri söylüyorum, bu bildiğin sünnet çocuğu lan!" şeklindeki çıkışıyla birlikte alanda gerilim bir anda yükseldi.  Bağıran vatandaşı provokatör olduğu gereçkesiyle linç etmek isteyen grupla "ya o zaman niye çükünü gösterdi bu çocuk? Ne demek istedi?" şeklinde itiraz eden başka bir grup arasındaki tartışmalar sürdüğü sırada miting alanına ulaşan baba Muzaffer Durak ise olaya el koyan isim oldu. Minik yavruyu "Nerdesin lan sen sabahtan beri?" sözleriyle kulağından tutarak miting kürsüsünden uzaklaştıran Muzaffer Durak, toplanan kalabalıtan da yanlış anlaşılma için özür diledi. Miting alanını hayalkırıklığı ile terk eden vatandaşlardan bazılarının görüşleri ise şöyle:   Valla ne yalan söyliyim aslında iyi de bir hatipti. Konya'mız için doğru seçenek olabilirdi ama kısmet değilmiş. Neyse, şimdi olmasa da biraz büyüyünce oyum direkt kendisine. Astronot olucam diyor ama, siyasete girmeyi isterse arkasında müthiş bir destek bulacaktır...  ''Bütün öğünler köfte-patates olsa ne güzel olur'' diye bir şey söyledi. Heralde asgari ücreti artıracak, ''refahtan sürekli köfte yenilecek'' gibi bir şey diyor zannettim... Neyse en azından bir süre hayal ettim her gün köfte yediğimi, açıkçası şu an aday olsa heralde oyumu kendisine veririm gibi...  ''Kestirmeyeceğim'' diye bağırdıkça alkışladık biz ya... Neyi kestirmeyeceğini de anlamadık, faiz falan sandık...   Gerçek padişah gelse nasıl anlıycaz peki? Bu milletin aklını niye karıştırıyorlar? Konya'ya da fitne getirmeye çalışıyorlar. Allah sonumuzu hayır etsin...  Ben biraz uzakta kaldım, bizim dükkanın oradan izledim olanları. İlk defa sevimli bi aday çıkardı diye AK Parti'ye sempati duymaya başlamıştım. Kısmet değilmiş...