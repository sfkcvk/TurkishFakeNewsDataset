Türkiye, Cemaat - AKP Geriliminden Sıkılmaya Başladı: ''Gizli belgeler aşamasına gelsek ya artık?'' Son haftalarda tansiyonun iyiden iyiye yükseldiği Cemaat – AKP gerilimini büyük bir ilgiyle takip eden Türkiye, gelişmelerin dershaneler konusunda takılıp kalmasıyla birlikte temponun düşmesinden şikayetçi. Karşılıklı suçlamaların giderek daha yüksek sesle dile getirilmesinin ardından beklentinin de yükseldiği gerilimde bir türlü gizli belgelerin açıklanması aşamasına gelinemezken, vatandaşlar acilen aksiyona geçilmemesi halinde mevzuya olan ilgilerinin dağılacağı konusunda her iki tarafı da uyardılar. Yaptığı eylemler ve basın açıklamarıyla daha önce de kendinden söz ettiren, Türkiye'nin en etkili sivil toplum örgütlerinden “Ortalamanın Sesi İnsiyatifi” bu kez Cemaat – AKP gerilimiyle ilgili uyarılarda bulunmak üzere sokağa çıktı. İnsiyatifi temsilen Ankara Yüksel Caddesi'ne bir araya gelen yaklaşık 60 kişilik grup, gerilim ortaya çıktığından beri ha bugün ha yarın açıklanması beklenen gizli belgelerin hala ortada görünmemesinden yakınırken, geçtiğimiz hafta gündeme gelen 2004 MGK belgesinin de beklentileri karşılamaktan uzak olduğunun altını çizdiler. “ Grup adına basın bildirisini okuyan Mustafa Özger(51), gerilimde son 2 haftaya damgasını vuran dershaneler konusunun fazla uzaması nedeniyle ilgilerini kaybetmeye başladıklarını belirterek şöyle devam etti: “O kadar bekledikten sonra gele gele bir MGK belgesi geldi. O da 2004 senesinden. Onun dışında dershane dershane nereye kadar? Sunucu bile sıkıntıdan bayıldı en sonunda, hep beraber izledik. Bu hafta da doğru dürüst bi aksiyon olmazsa biz yine Acun'un yarışmalarına dönücez, ona göre herkes hesabını doğru yapsın...” Yaşanan hayal kırıklığı nedeniyle izleyicinin küsme noktasına geldiğini belirten Özger, şu vakitten sonra öyle bir kaç milyon liralık normal bir yolsuzluk belgesinin de durumu kurtarmaya yetmeyeceğini, kesinlikle daha çarpıcı bir şey bulunması gerektiğini ifade etti. “ Özger'in açıklamaları sırasında araya giren Süleyman Canselli (44) ise yolsuzluk belgelerine zaten genel olarak fazla güvenilmemesi gerektiğini belirterek, “Çünkü açıkçası biz onları pek sallamıyoruz, reytingi de olmuyor. Yok o o ihaleyi eniştesine vermiş de öteki rüşvet almış da.. Bize ne? Bal tutan parmağını yalar neticede. Burada yabancı yok, o makamlarda biz de olsak kenara bi şeyler atarız yani. Ha çok acaip yediyse, milyar dolar falan o ayrı ama öyle üçün beşin hesabıyla bize gelmeyin” sözleriyle taraflara önemli uyarılarda bulundu. Canselli'nin ardından konuşmasına kaldığı yerden devam eden insiyatif sözcüsü Mustafa Özger, “Müsadenizle ben lafı daha fazla uzatmak istemiyorum arkadaşlar. Açık konuşmak gerekirse bizim beklentimiz şöyle sağlamından bir seks skandalı yönünde. Biliyoruz onun için biraz erken daha ama en azından videonun bir trailer'ı falan çıkarsa o da bizi bi iki hafta oyalar.” ifadelerine yer verdi. Özger, vatandaşlar olarak görsel destekli seks skandalı dışındaki mevzularla çok da fazla ilgilenmediklerini söyledikten sonra oldukça rahatlamış görünürken, gerilimin taraflarına iletilmek üzere hazırlanan talepler listesini de basın mensuplarıyla paylaştı. Buna göre: Basın açıklamasının ardından Başbakanlık önüne kadar yürüyen grup, korumalara yetkili biriyle görüşme yönünde taleplerini ilettiler. Grubun, "Bakın buraya kadar geldik, bari elden bi iki CD bişeyler verin" isteği korumalar tarafından geri çevrilirken, kendilerine önümüzdeki hafta bir daha uğrarlarsa duruma göre belki bir şeyler yapılabileceği yönünde söz verilmesinin ardından yürüyüş olaysız bir şekilde sona erdi.