TÜİK 2012 Refah ve Mutluluk Endeksi Raporuna Göre Şu Hayatı Bu Yıl da Kaya Çilingiroğlu Yaşadı Türkiye İstatistik Kurumu (TÜİK) tarafından her yıl Aralık ayında açıklanan “Türkiye refah ve mutluluk endeksi” verilerine göre, Kaya Çilingiroğlu 2012 yılında da şu hayatı yaşayan adam olarak zirvedeki yerini korudu. TÜİK yetkilileri, Çilingiroğlu’na ülke refahı istatistiklerine katkısından ötürü teşekkürlerini iletirlerken, Çilingiroğlu da dünyaya geldiği andan bu yana öyle ahım şahım bir sıkıntı yaşamadığını, gerek maddi gerek manevi açıdan hakikaten de şu hayatı kendisinin yaşadığının doğru olduğunu belirtti. 
 
"Ondan daha zengin olan yok mu? Elbette var. Ama baktığımız zaman hepsi bir işle güçle uğraşıyorlar, kendilerine göre sıkıntıları var. Ancak Kaya Bey, zenginliğinin yanında bu dünyaya ait herhangi bir tasasının da olmamasıyla fark yaratıyor. 70 milyonda hiç değilse 1 kişinin böyle bir hayat yaşaması ülkemiz adına sevindirici olsa da biraz riskli bir durum. Başına bi şey gelecek, rahatı bozulacak diye ödümüz kopuyor. O yüzden kurum içerisinde biz 12 kişilik bir ekip kurduk, kapısında bekletiyoruz. Hani olmaz ama her ihtimale karşı bir sıkıntısı olduğunda maddi manevi her türlü müdahaleyi en acil şekilde yapmaya hazırız..."

 
 
“Artık ‘Ne iş yapıyorsunuz’ diye de sormuyorlar pek dikkat ederseniz. Toplum da alıştı benim bu halime. ‘El birliğiyle 70 milyon 1 Kaya'ya bakamayacak mıyız" dediler herhalde. Kimse ilişmiyor. Bir gün olsun ‘Kayacım şunun ucundan tut’ denilmedi, ‘Vay Kaya da yatıyor’ denilmedi. Hep bir şekilde kaynadı benim durumum arada...”