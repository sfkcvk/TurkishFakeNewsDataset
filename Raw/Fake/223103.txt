353. Kısa Dönem Çavuş Ali Mincan, En Azından Kendisi Tezkereyi Alana Kadar Suriye'de Siyasi Çözümün Zorlanması Gerektiğine İnanıyor... Amerika'nın Suriye'ye yapmayı planladığı müdahale ile birlikte Türkiye'nin güney sınırındaki gerilim gitgide yükselirken, Başbakan Erdoğan'ın "Her an savaşa hazırız" şeklindeki açıklamasına ilk tepki 353.KD Çavuş Ali Mincan (26)'dan geldi. Askerliğini yaptığı İskenderun'da çarşı iznindeyken gittiği internet kafede basın mensuplarına konuşan Mincan, "Sayın Başbakan'ımızın elbet bir bildiği vardır ancak ben şahsen kendimi hiç hazır hissetmiyorum bu savaşa. Sakın yanlış anlaşılmasın, korktuğumdan falan değil de.. Ne bileyim, 3 atışta bile 1 tane tutturamamış adamım ben" diyerek, sancılı bir süreçten geçtiğini ifade etti. Kendisiyle aynı dönemde askerlik yapan yaklaşık 20-25 kadar arkadaşıyla gittiği internet kafede olası Suriye Savaşı hakkında önemli açıklamalara imza atan Ali Mincan, henüz tüm diplomasi yollarının tüketilmediğinin altını çizdi. Başbakan'ın "Her an savaşa hazırız" sözleriyle, tam olarak kimleri kastettiğini bilmediğini ifade eden başarılı çavuş, "Söylemesi ayıp bot vurduğu için askerliğin yarısı zaten terlik istiharatiyle geçti. Kalan yarısında da excel'de nöbet çizelgesi hazırladım. Ha sayın Başbakan da bizle birlikte gelecekse ammenna ama yok öyle değilse, en azından ben askerliği bitirene kadar siyasi çözümlere odaklanalım. Şafak 130, başka yok!" sözleriyle hükümete seslendi. Ali Mincan'ın bu açıklamaları internet kafedeki diğer arkadaşları tarafından da büyük destek görürken, konuşması sık sık "Konuş devremmmm", "Yürü be Ankaralıııı" gibi sözlerle yarıda kesildi. Hazır terör sorununu da yokken askerliği aradan çıkarmak için geldiği İskenderun'da işlerin hiç beklemediği şekilde ilerlediğini kaydeden Çavuş Mincan, daha sonra konuşmasına şu şekilde devam etti: "Valla normalde non-stop Kral TV açtığımız er gazinosunda son günlerde haber kanalından başka bir şey izlenmiyor. Baya milli maç bekler gibi G-20 zirvesinin sonucunu bekliyoruz. Amerika ne zaman vurur, Suriye bize füze atar mı diye bahisler dönüyor ortada ama ben inanıyorum ki her iki taraf da şöyle, tamamen atıyorum, 4 buçuk aylık bir diyalog süreci başlatsalar aslında her şey tatlıya bağlanacak. Hatta izin kullanmazsam 4 ay diyelim biz ona... Olmayacak iş değil, umarım Ortadoğu'da kazanan barış olacak sonunda..." Yine Ali Mincan gibi 353. Kısa Dönem olan Şefik Tümelay (32) ise arkadaşının sözlerine tamamen katıldığını belirtirken, aynı zamanda diplomasi konusunda da kendilerinin göreve hazır olduklarının altını çizdi. "Bu işin çözümü oraya girmek, buradan çıkmakla falan olmaz. Baktınız diyalog tamamen durdu, getirin bana Suriyeli 353'lerden bi çavuş, biz yarım saate mevzuyu çözmezsek ben de adam değilim" diyen Tümelay, kantinci olarak görev yaptığı askeriyede konunun Çubuk Kraker'den, Hoşbeş'ten buralara kadar gelmesine de bir anlam veremediğini sözlerine ekledi.   Çarşı izinlerinin sonuna gelinmesiyle birlikte askerler yavaş yavaş toparlanmaya başlarken, son olarak söz alan 351. KD Fırat Tınar (28) ise durumun kendisini pek ilgilendirmediğini dile getirdi. "Valla benim şafak demiş comolokko, bu saatten sonra ben mi savaşayım?" diyen Fırat Tınar, "Onu bunu bilmem de, bugün Hüseyin Başçavuş nöbetçi. 5 dakika geç kalsak hemen tutanak tutar, iş almayalım durduk yere başımıza" şeklindeki sözlerinin ardından arkadaşlarıyla birlikte hızla birliğine doğru hareket etti.