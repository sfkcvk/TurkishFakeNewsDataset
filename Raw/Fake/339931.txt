İlk Defa Bir Seçim Döneminde İşe Yarar Hamleler Yapan CHP, Cumhurbaşkanlığı İçin Çıkaracağı Adayla Durumu Telafi Etmeye Kararlı... Erken seçim kararı açıklandıktan sonra seçime girememe riski ile karşı karşıya kalan İYİ Parti’ye 15 milletvekili ile destek verip, hükümetin tepkisini çeken CHP’de büyük bir şaşkınlık yaşanıyor. 16 yıldır ilk defa başka parti temsilcileri tarafından da alkışlanan CHP'de yönetim bu durumu telafi etmek için harekete geçerken, yine kendi seçmenine dahi sövdürecek bir Cumhurbaşkanlığı adayı çıkarma ihtimali ağır basıyor. 
 
 
 
Seçim süresince yaptıklarını mutlaka düzeltmeleri gerektiğini belirten Parti Meclisi üyesi Gençay Yergezen, “Ya biz onu nası yaptık ya 15 milletvekili falan.. Halen salak salak sırıtıyorum aklıma geldikçe. Valla inanamıyorum ha… “ derken, partinin bu hamleyle yeterince eğlendiğini artık silkinip özüne dönmesi gerektiğini de sözlerine ekledi. 
 
 Daha fazla vakit kaybedilmeden saçma sapan bir hamle yapıp oyları kemik kitle seviyesinde tutmak zorunda olduklarını vurgulayan Yergezen, en kestirme çözümün Cumhurbaşkanlığı için çıkaracakları adaydan geçtiğini belirterek şöyle devam etti:  "Geçen seferki çatı aday gibi kimsenin bilmediği bir aday yerine bu sefer herkesi çıldırtacak, kimsenin sevmediği bir aday çıkarmak için bugün arkadaşlarımızla bir araya geldik. Toplantıda Nihat Doğan veya Turabi isimleri öne çıktı. Yine bu şartları sağlayan Melih Gökçek adı da gündeme geldi ama ona Ankara'dan hala oy çıkma ihtimali bizi biraz düşündürüyor. Çocuklar Duymasın dizisindeki 'Yeni Havuç'a da teklif götürülebilir. Adı ne bilmiyorum ama hem kimse alışamadığı hem de tanınmadığı için şu an en ideal adaylardan biri gibi görünüyor...”