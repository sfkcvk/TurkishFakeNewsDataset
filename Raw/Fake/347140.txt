Otuz Yılda Devlete Sadece Bir Tane Trafik Polisi Yerleştirmeyi Başarabilen Cahitçiler Tarikatı, Dağılma Kararı Aldı... Kamuoyunda kısıtlı bir kesim tarafından bilinen Cahitçiler Tarikatı, 30 yıllık serüvenlerini kadrolaşma sorunları nedeniyle noktalayarak Kızılcahamam Termal Kaplıcaları’nda mevcut üyeler için iki adet devremülk alınacağını açıkladı. Bugüne dek devlete sadece 1 tane trafik polisi yerleştirmeyi başarabilen tarikatın bundan sonra dini ya da siyasi herhangi bir faaliyette bulunmayacağı bildirildi. Tarikatın kanaat önderi olarak gösterilen Cahit Hoca (Arlıseven, 82) düzenlenen basın toplantısında üyelerine ve kamuoyuna seslendi. 12 Eylül darbesinden sonra o dönem hızla yayılan tarikatleşme akımına kendilerinin de dahil olarak Cahitçiler Tarikatını bin bir zorlukla kurduklarını ancak 30 yıllık geçmişlerinde arzuladıkları noktaya bir türlü gelemediklerini belirten Arlıseven, “Bugün üzülerek görüyoruz ki bu tarikatten ne bir milletvekili, ne bir bakan çıkabilmiş. Böylesine güzel bir tarikati maalesef biz tanıtamadık. Hadi meclise girmeyi geçtim, benim kendi öz oğlum bile KPSS’den 47 aldı. Artık bize mi yanlış sorular servis edildi yoksa oğlan süzme gerizekalı mı onu bilemiyorum… Ama görünen o ki biz bu işi beceremedik” dedi. Hemen her cemaat yapısında olduğu gibi, kuruldukları günden bu yana çeşitli devlet kurumlarında kadrolaşmak için çok çabalar sarf ettiklerini ancak bu emeğin de karşılıksız kaldığını sözlerine ekleyen Arlıseven “Artık tarikati dağıttığımıza göre söylemekte bir sakınca görmüyorum. Emniyetteki kadrolaşmamız ancak İçerenköy sabit pazarının oradaki ışıklarda olabildi. Bir trafik polisi müridimiz sağolsun uzun yıllar ceza meza yazmadı bize o ışıklarda. Gelin görün ki oraya da Mobese koydular, sevgili evladımızın da yapacak bir şeyi kalmadı” dedi. Samimi açıklamalarına, "Açıkçası zaten sandığa falan da pek bir etkimizin olmadığını görünce artık bu işte ısrar etmenin pek anlamı olmadığını gördük" diyerek devam eden Cahit Hoca, son seçimlerde hükümete tepki olarak Liberal Demokrat Parti'yi destekleme kararı aldıklarını, ancak partinin bu destek sonrası bir önceki seçimden daha az oy aldığını üzülerek kaydetti. Şu aşamadan sonra artık tarikat işinden ellerini eteklerini çekerek Kızılcahamam'da termal devremülk almaya karar verdiklerini belirten Cahit Hoca, “Zaten üyelerimizin önemli bir kısmı da yaşlandığı için bizim açımızdan artık en güzeli senede 1 hafta 15 gün şu varisleri, romatizmaları bi dinlendirmek. Vücut kaldırmıyor artık, inanır mısınız şurda 10 dakkadır oturuyorum bütün sırtlarım ağrıdı” derken, dağılan tarikat üyeleri ile her sene pilav gününde buluşmayı planladıklarını da sözlerine ekledi.