Referandum İçin Tarafını Açıklamamakta Direnen TÜSİAD'ın Genel Merkezine, Belediye'den Yıkım Kararı 12 Eylül'de yapılacak Anayasa referandumu için görüşünü net olarak açıklamayan ve bu yüzden Başbakan Erdoğan'ın "Bitaraf olan bertaraf olur" ihtarına maruz kalan TÜSİAD, bu sabah Büyükşehir Belediyesi'nden gelen yıkım kararının şokunu yaşadı. Derneğin İstanbul Tepebaşı'ndan bulunan genel merkezini, "Kentsel Dönüşüm Projesi" kapsamında yıkmaya hazırlanan Büyükşehir Belediyesi'nin, "Kimsenin aklına bir şey gelmesin. Tek amacımız şehrin dokusuna daha uygun bir genel merkez binası yapmak" açıklaması ise spekülasyonlara son vermeye yetmedi. 

 

TÜSİAD, bu sabah güne dozer ve kepçe sesleriyle uyandı. Derneğin haftalık olağan değerlendirme toplantısı için İstanbul, Tepebaşı'ndaki genel merkezine gelen üyeler, kapıya dayanmış yıkım ekiplerini görünce büyük bir şok yaşadılar. 

 

Olay yerindeki belediye yetkilileriyle kısa bir süre görüşen Derbent Holding Yönetim Kurulu Başkanı ve TÜSİAD Genel Sekreteri Sevim Derbent'in "Arkadaşlar, Büyükşehir Belediyesi Kentsel Dönüşüm Projesi kapsamında genel merkezimizi yıkacakmış. Adamların şakası yok, bu öğlene kadar mühlet verdiler. Herkes eşyalarını toplasın lütfen." açıklamasından sonra ise şaşkınlık yerini hüzün ve öfkeye bıraktı. 

 

Olayın duyulmasının hemen ardından derneğin önü basın mensuplarının akınına uğrarken, konuyla ilgili ilk açıklama yine Sevim Derbent'ten geldi. Yıkım kararının siyasi olduğunu düşünmek istemediklerini belirten Derbent, "Başbakan, 'Bitaraf olan bertaraf olur' deyince açıkçası biraz canımız sıkılmıştı ama işin bu noktaya varacağı hiç aklımıza gelmemişti. Karara tabii ki saygılıyız, ancak açıkçası zamanlamasını da biraz manidar buluyoruz." diyerek, TÜSİAD'ın yıkımla ilgili kuşkularını dile getirdi.

 

Derbent'in açıklamasının ardından "Bu sıcakta nereye gideriz? Nerede toplanırız? Bu insanlar nerede kalacak?" sözleriyle tepkilerini dile getiren işadamlarından bazıları içeride kalan kişisel eşyalarını kurtarmak için dernek binasına yönelirlerken, Teksen Şirketler Gurubu Genel Başkanı Ferit Görmez'in başını çektiği bir grup işadamı ise yıkım ekiplerine direnmek için harekete geçti. Dozerlerin önünde adeta etten bir duvar ören 20 kadar sanayici ve işadamı, "Baskılar bizi yıldıramaz" ve "Tepebaşı bizimdir, bizim kalacak" sloganlarıyla yıkıma engel olmaya çalıştılar. 

 

Bu sırada, Türk sanayisinin en büyük 500 şirketinden biri olan Eskerler Sanayi'nin Onursal Başkanı Mahmut Eskerler'in, şirketin genç varisi Mert Eskerler'i(28) çatıya çıkararak, aşağı atmakla tehdit etmesi ise oldukça heyecanlı ve gergin anların yaşanmasına sebep oldu. Çevredeki vatandaşların ve belediye yetkililerinin uzun süren çabalarına karşın bir türlü ikna edilemeyen ünlü işadamı, dozerlerin bölgeden uzaklaştırılmasının ardından eylemine son verdi. 

 

Yıkım kararıyla ilgili olarak Büyükşehir Belediyesi'nden beklenen açıklama ise bu öğlen saatlerinde geldi. Yıkımın, Kentsel Dönüşüm Projesi'nin bir parçası olarak aylar öncesinden planlandığı belirtilen açıklamada, TÜSİAD binasının Mimar Eren Talu'nun başında bulunduğu bir ekip tarafından en kısa zamanda Tepebaşı'nın tarihi dokusuna uygun bir şekilde yeniden inşa edileceğinin de altı çizildi. Açıklamada ayrıca yenilenme süresince TÜSİAD üyelerinin mağdur olmaması için kendilerine Halkalı'da inşa edilen geçici prefabrik konutlarda uygun bir alanın tahsis edileceğinin de müjdesi verildi.