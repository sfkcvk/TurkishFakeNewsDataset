Gerçekleştirdiği 7. Canlı Bomba Saldırısında da Türkiye'nin Herhangi Bir Güvenlik Açığını Bulmayan IŞİD’da İstifalar Başladı... Türkiye’ye yönelik düzenlediği her canlı bomba saldırısının ardından yetkililerden güvenlik açığı olamadığını öğrenen IŞİD’da 3 üst düzey yönetici istifa etti. Örgüt içinde gelen “Nasıl oluyor da o güvenlik açığını bulamıyorsunuz?” eleştirilerine daha fazla dayanamayan yöneticiler, tüm üyelerinden özür dileyerek yerlerini genç yeteneklere bırakmak üzere görevlerinden ayrıldı. Dün gece İstanbul Atatürk Havalimanı’na düzenlenen ve 41 kişinin hayatını kaybettiği saldırıda bir kez daha Türkiye’nin güvenlik açığını yakalayamayan IŞİD’da 3 yönetici, başarısızlığın sorumluluğunu üzerlerine aldı. Bu sabah istifalarını sunan yöneticilerden Yusuf El-Mısri, bugüne dek birçok kez denediklerini ancak bir türlü o güvenlik açığını bulamadıklarını samimiyetle kabul ederken, artık kendilerinin görevde daha fazla kalmasının bir utanç kaynağı olacağını kaydetti. El-Mısri, “Olmuyor arkadaşlar… Maalesef bulamıyoruz. Suriye’de, Irak’ta tamam ama Türkiye’de nereyi patlatırsak patlatalım, kaç kişiyi öldürürsek öldürelim bir türlü güvenlik açığı işini çözemedik. Üzerimize düşeni yapacağız” sözleriyle üzgün olduklarını aktardı. Örgütün bir diğer üst düzey yöneticisi Khalid bin Badri de gözyaşlarını tutmakta zorlandığı konuşmasında istifasını açıkladı. Badri, kendisini bu karara iten süreci şöyle özetledi: “Ben bu örgüte girerken tek bir dileğim vardı. O da Türkiye’de bir yetkiliden ‘Hata yaptık’ sözlerini duymaktı. Şunca senedir umutla bekledim. İlk başta kesin diyordum, şimdi başbakan falan istifa eder. Tabi yıllar geçtikçe insan beklentilerini düşürüyor ister istemez. Bari bir bakan olsun, olmadı bir müsteşar sembolik olarak gitsin falan derken baktım tek bir memur bile kılını kıpırdatmıyor. Buraya kadarmış arkadaşlar. Ben kaybettim, onlar kazandı. Gerçekten sabırlı adamlarmış, helal olsun” İstifa eden son isim olan, IŞİD’ın Canlı Bomba Eğitim Sorumlusu Ebu Tamah El-Aziz ise, bugüne dek sırf Türkiye’nin güvenlik açığını bulabilmek için ölen tüm örgüt üyeleri adına üzgün olduğunu dile getirdi. “Onca eğitim ver, canlı bombalığa ikna et, gitsin eylemi de yapsın ama maalesef hiçbir işe yaramasın. Var ya şuram yanıyor resmen” diyen El-Aziz, bundan sonra kendisinin daha fazla militanı yetiştirmeye gönlünün el vermediğini açıkladı. Yerine gelecek yeni yöneticiye işinin kolay olmadığını hatırlatan Eğitim Sorumlusu “Valla bana sorarsa Türkiye işinden komple vazgeçsin. Adamlar çelikten yapılmış sanki, kaç bomba patlatırsan patlat zerre güvenlik açığı bulamıyorsun” demesinin ardından İstanbul’da bulunan canlı bombalara da “Siz de boş verin ya, gezin, tozun hazır gitmişken. Değmez” çağrısında bulundu.