2.16 TL'ye Yükseldiğini İddia Eden Dolar'a Başbakan'dan Sert Tepki: ''Sandığa gidelim, kaç   para olduğuna millet karar versin!'' Sakarya gezisi dönüşü Yeşilköy Havalimanı'nda kendisini karşılayan kalabalığa seslenen Başbakan Erdoğan, bu kez de 2.16 TL olduğunu iddia eden Amerikan Dolar'ına yüklendi. Amerikan Dolar'ını hükümete karşı kurulan küresel komplonun bir parçası olmakla suçlayan Erdoğan "Sen kimsin? Neye göre 2.16 TL'sin? Senin kaç para olacağına ancak ve ancak bu aziz millet karar verir. Sandığa gidelim, ne sonuç çıkarsa herkes buna saygı göstersin. Sandık 3 diyorsa 3, 5 diyorsa 5..." sözleriyle milli iradenin ayaklar altına alınmasına kesinlikle müsade edilmeyecinin altını çizdi.  Yeşiköy Havalimanı'da yaklaşık 10000 civarındaki vatandaşa seslenen Erdoğan, öncelike "yahu Sakarya'dan niye Yeşilköy'e iniyor ki?" sorusunu bile sormadan, bu soğukta kendisini karşılamaya gelen partililere teşekkür etti. Türkiye'nin şu an bir milli mücadele verdiğini ifade eden Erdoğan, yolsuzluk soruşturması adı verilen bu oyun bozulana kadar gerekirse günde 3 kere bir yerlerden İstanbul'a gelerek Havalimanı'nda konuşmaktan çekinmeyeceğini de net bir şekilde ifade etti. Başbakan'ın sözlerine alkış ve tezahuratlarla destek veren partililer, attıkları "Re-cep Tay-yip Er-do-ğan", "Dik dur eğilme bu millet seninle!", "Yediysen de helal olsun abi!" şeklindeki sloganlarla da sevgi gösterisinde bulundular. Yolsuzluk soruşturmasında yargının kendisine sormadan kafasına göre hareket etmesine karşı tepkisini bir kez daha dile getiren Erdoğan'ın konuşmasının esas hedefinde ise bugün itibariyle 2.16 TL olduğunu iddia eden Amerikan Doları vardı. Kimsenin bu millete Dolar kuru dayatmasına müsade etmeyeceklerini ifade eden Erdoğan, şöyle devam etti:  "Sevgili yurttaşlarım, bundan 6 ay önce hatırlarsınız merkez bankası başkanımızın bir sözü vardı. Dolar yıl sonunda 1,92 lira olacak dedi sayın başkanımız. Şimdi gidin sokakta herhangi bir kardeşimize sorun… sorun bakalım, Dolar kaç liraymış? Hepsi size 1,92 cevabını verecektir. Neden? Çünkü bu millet artık hükümetinin arkasında, merkez bankasının arkasında. Kimseyi haksız çıkarıp, utandırmak istemeyecek kadar düşenceli bu millet. Haa Dolar diyorsa ki benim değerim başka bir şeydir, o zaman kuracak partisini seçime girecek. Orada bu millet o Dolar'a kaç para olduğunu söyleyecek. Biz bunun dışında bir dayatmaya musade edemeyiz. Kimse kusura bakmasın..." Erdoğan, yeni Türkiye'de Dolar'ın kuruna ne Tahtakale'deki eli telefonlu bazı karanlık şahısların ne de dış odaklı merkez bankalarının karar veremeyeceğini ifade ederken, "Bunlar çok şükür ki geçmişte kaldı. Türkiye artık üzerinde oyunlar oynanan eski Türkiye değil. Milletin gözü açıldı, artık ne yapması, doların kaç para olması gerektiğini çok iyi biliyor..." sözleriyle de Türkiye'nin geriye götürülmesine kesinlikle izin vermeyeceklerinin altını çizdi.  Başbakan'ın sert açıklamlarından bugün itibariyle 61 bin seviyesine gerileyen Borsa'nın yönetimi de nasibini aldı. "Biz başa geldiğimizde bu borsanın adı biliyorsunuz İMKB idi, şimdi biz bunu değiştirdik, BİST yaptık. Bunu hazmedediler. Millet karar verdi, milli irade BİST olacak dedi, BİST oldu ya. Onlara zor geliyor bu..." diyen Erdoğan, Borsa'nın 1.5 yıl önceki seviyesine gerilemesini de şu sözlerle eleştirdi: "6 ay önce 100 bindi şimdi olmuş 60 küsür bin. Buna kim karar verdi? Bu halka sordunuz mu? Benim küçük yatırımcıma, borsaya kote firmama senin alışın kaç olsun satışın kaç olsun diyen oldu mu? işte bunlar hep dayatmacı zihniyetin son çırpınışları benim sevgili kardeşlerim. Ben şimdi o endekse soruyorum, sen kimin maşasısın ey endeks? Ama Allah'ın izniyle biz bu oyunu da bozarız, o endeksi hizaya sokmasını da biliriz. Hisse senedinin değerine öyle bir kısım baronlar, lobiler değil benim aziz milletim karar verir, verecek de!" Konuşmasının sonunda "biliyorum üşüdünüz, sizi de bu soğukta daha fazla tutmayayım" diyen Erdoğan, "Haa aklıma gelmişken şunu da söylemeden geçmeyeyim. Biz bu mevsim normallerinin tepeden inmcesi anlayışla dayatılmasını da manidar buluyoruz. Günü gelince onunla da hesaplaşacağız inşallah" sözleriyle mitinge son verirken, haber yayına hazırlandığı sırada Devlet Meteoroloji İşleri'nde 6 şube müdürünün görevden alındığı bilgisi de ajanslara düştü.