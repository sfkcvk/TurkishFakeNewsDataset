Kadere İmanı Zedelemeyen Yeni İş Güvenliği Yasası İçin Düğmeye Basıldı Türkiye'yi yasa boğan Soma'daki maden faciasının ardından harekete geçen Çalışma Bakanlığı "İş Güvenliği Yasası"nda bir takım düzenlemelere gitmeye hazırlanıyor. "Madenlere sağ ayakla girilmesi", "İşçilerin ıslık çalmasının engellenmesi" gibi bir dizi düzenleme içeren yeni yasayla ilgili olarak açıklamalarda bulunan Bakanlık Sözcüsü Ersin Özbükey, "Haşa! Kaderin önüne geçilmez ancak, tevekkül mekanizmasını çalıştırmak için biz de elimizden geleni yapacağız." diyerek, yapılacak önemli değişikliklerin sinyallerini verdi. Soma'da yaşanan maden faciası ve sonrasındaki tartışmaların ardından Çalışma Bakanlığı'nın alacağı önlemleri anlatmak için basın mensuplarının karşısına geçen Bakanlık Sözcüsü Ersin Özbükey, "İşte insanın biraz da bahtında olacak. Biz devlet olarak her ne kadar önlemlerimizi alsak da, olmayınca olmuyor." sözleriyle kadere karşı koymanın anlamsızlığına vurgu yaptı. Konuşmasına, işaret parmağıyla alnını gösterip "Maalesef burada ne yazıyorsa o..." diyerek devam eden Özbükey, Müslüm Gürses'in "Tanrı istemezse" isimli şarkısı eşliğinde yapılan slayt gösterisiyle yasada yapılması planlanan değişiklikler hakkında bilgilendirmelerde bulundu. Yeni iş güvenliği yasasıyla işçilerin korunması konusunda gereken önlemlerin daha işe gelmeden, evden çıkarken alınacağını ifade eden Bakanlık Sözcüsü, "Her işçi bundan böyle evden çıkarken ilk adımını sağ ayağı ile atacak. Ha keza madenlere girerken de öyle" diyerek, yeni yasanın bu anlamda çağın gereklerine uygun, proaktif düzenlemeler içerdiğinin altını çizdi. Özbükey açıklamalarına şöyle devam etti: "Tabii ki önlemler bununla sınırlı değil. Slaytlarda gördüğünüz gibi maden girişlerine 'Nazar Boncuğunu Tak!', 'Kem Gözlerden Sakın', "Cevşensiz Girme', 'Islık Çalma, Uğursuzluk Getirir' benzeri uyarı levhaları asılacak. Ayrıca Felak, Nas, Ayet el Kürsi gibi kazadan beladan koruyan duaların öğretileceği özel İş Güvenliği eğitimlerimiz de olacak. Bakanlık olarak bizim ilk aklımıza gelenler bunlar, tabii ki yine de eksiklerimiz olabilir onları da zamanla...inşallah...yavaş yavaş..." Slayt gösterisinin ardından, ecelden kaçmanın imkansızlığı üzerinde bir kez daha duran Özbükey, basın toplantısına "Final Destination" (Son Durak) filminden örnekler vererek devam etti. "Bakın adamlar serinin dördüncü filmini bile çekti. Bu iş batıda bile böyle yani. Adamlar da kabul etmiş, vaden dolduysa bir şekilde gidicisin demektir. Maden göçmez de efendim mesela kafana tır düşer. Örnek olarak söylüyorum. Bir kere yazıldıysa bozmak ne mümkün? Olmuyor işte... Ha olur diyen, kadere iman etmeyen varsa, onlar da Sayın Başbakanımızın dediği gibi Diyanet İşleri Başkanı ile konuşsunlar." şeklinde devam etti. Toplantı sonunda basın mensuplarının sorularını da yanıtlayan Özbükey, bir muhabirin "Yeni yasa ne zaman yürürlüğe girecek?" şeklindeki sorusuna "Kısmet" karşılığını verdi ve "Hayırlısı neyse artık o olsun..." diyerek, basın toplantısını noktaladı.