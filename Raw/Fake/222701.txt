30 Ağustos Ortadoğu'yla Komşu Olmaktan Kurtuluş Bayramı Yunanistan'da Coşkuyla Kutlandı... 30 Ağustos 1922 Büyük Taarruz ile birlikte Anadolu topraklarından çıkan Yunanistan'da, Ortadoğu'dan bir nebze de olsa uzaklaşmanın 95. yıldönümü coşkulu törenlerle kutlandı. Başkent Atina'daki Olimpiyat Stadyumu'nda düzenlenen resmi törende vatandaşlara seslenen Cumhurbaşkanı Karolos Papulias "Değerli vatandaşlarım, inanın zamanında çok ucuz yırtmışız. Büyük büyük dedelerimiz biraz daha becerikli olsalar şimdi Ortadoğu'ya komşuyduk. Gerçekten verilmiş sadakamız varmış..." derken, kendilerine Anadolu yerine bu cennet vatanı bırakan Gazi Leonidas Paraskevopoulos ve silah arkadaşlarına bir kez daha minnet borçlu olduklarını ifade etti. Atina Olimpiyat Stadyumu'nda yaklaşık 70 bin kişinin katılımıyla gerçekleşen kutlamalarda Cumhurbaşkanı'nın yanısıra, Başbakan Aleksis Çipras, Genelkurmay Başkanı Dimitrios Grapsas ve Kara Kuvvetleri Komutanı Konstantinos Ziazias de hazır bulundu. Açılış konuşmasını yapmak üzere mikrofonların başına gelen Cumhurbaşkanı Papulias, öncelikle "Kurtuluş Savaşı"nın aslında kendilerine ait olduğunu iddia ederek "Sanırım bu tablo bugün daha net görülmüştür. Esas kimin kurtulduğu ortada. İyi ki o coğrafyadan kaçmışız. Bu uğurda kendilerini feda ederek denize dökülen kahraman ecdadımıza bin selam olsun!" ifadelerine yer verdi.  Cumhurbaşkanı'nın konuşmasının ardından söz alan Başbakan Çipras ise şu an ülke olarak biraz sıkışık olduklarını kabul ederken, her şeye rağmen Suriye'ydi, İran'dı, Irak'tı gibi dertlerinin bulunmadığına dikkat çekti. "Şimdi doğruya doğru, zamanında yenildik, oralardan kovulduk falan diye biraz içimiz burkuldu ama derler ya her işte bir hayır var diye. İsa Mesih yüzümüze bakmış resmen. Maddi meseleler nasılsa çözülür, para bi şekilde bulunur" diyen Başbakan Çipras, daha sonra sözlerine şöyle devam etti: "Burda yine iyi böyle. En kötü ekonomik kriz oluyor, o da rehavetten. Şimdi oralarda olsak, Türk'ü, Kürdü, Arabı, İranlısı derken bin tane milletle uğraşacaktık. Hayır yani bir İzmir'i almak için sorarım bu kadar çileye katlanmaya değer mi? Dikkat ettiyseniz daha Uşak'ı, Kütahya'yı, Afyon'u saymıyorum bile. Şu an Türk dostlarımız bile oralarda çok duramıyor, en fazla bi yarım saat ihtiyaç molası verip hemen koşarak denize doğru gidiyolar. Öyle iğrenç yerler.." Başbakan Samaras'ın ardından kürsüye gelen Genelkurmay Başkanı Dimitrios Grapsas ise Yunan ordusunun zaten o dönem Anadolu'ya biraz gönülsüzce girdiğini vurguladı. Genelkurmay arşivlerindeki yazışmalara göre, o yıllarda cephede bulunan askerlerin üstlerine sık sık 'komutanım bizim ne işimiz var bu bozkırın ortasında?' Deli mi dürttü? Neyin savaşını veriyoruz biz?' diye dert yandıklarını belirten Grapsas, komutanların 'evladım ecdad toprağıdır, bize şanlı Bizans'tan yadigar buralar' diyerek askeri motive etmeye çalıştıklarını ancak söyledikerline kendileri de inanmadıkları için fazla başarılı olamadıklarını dile getirdi.  Yunanistan Kralı'nın o yıllarda etkili olan milliyetçilik dalgasının da etkisiyle biraz duygusal davrandığını belirten Grapsas, "şimdi olsa Kütahya'yı, Afyon'u, Uşak'ı üstüne para verseler almayız... Ha parayı yine alırız, durumumuz ortada fakat ne işimiz var bizim oralarda?" ifadelerini kullandı. Konuşmaların ardından Yunan Ordusu'nun geçit törenine geçilirken, Kolonaki Askeri Lisesi öğrencilerinin temsili olarak gerçekleştirdikleri Türkiye'den kurtulma gösterisi ise büyük ilgi topladı. 800 metrelik bir koşu etabının ardından kendini Ege'nin serin sularına bırakan subay adayları, daha sonra vatandaşlarla birlikte sirtaki yaparak coşkularını doyasıya yaşadılar.