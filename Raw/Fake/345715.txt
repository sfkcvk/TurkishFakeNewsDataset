Euro'nun 6 TL'yi Geçmesinin Ardından Almanya'daki Gurbetçilerimizden AK Parti'ye Destek Mitingi: ''Napıyorsanız aynen devam edin, arkanızdayız...'' Neredeyse dünya üzerindeki tüm para birimleriyle birlikte Türk Lirası karşısında hızla değer kazanan Euro, gurbetçilerimizi sokağa döktü. Almanya'nın Berlin kentinde düzenlenen gösteride AK Parti ve Cumhurbaşkanı Erdoğan posterleriyle meydanları dolduran yüz binler, özellikle dış politika ve ekonomi konularında hükümetin sonuna kadar arkasında olduklarını bir kez daha hep birlikte haykırdılar.  Yaklaşık 200.000 gurbetçinin araç konvoylarıyla ve yaya olarak katıldığı kutlamaların merkezi Berlin Alexanderplatz Meydanı olurken, ''Aynen devam Reis'', ''Dik dur eğilme, gurbetçiler seninle'', ''6 oldu 10 da olsun, çekemeyenler kudursun'' şeklinde sloganlar atan gurbetçilerimiz, suça karışıp da sınırdışı edilmedikleri sürece sadece yaz tatiline gelecekleri Türkiye'ye destek için adeta kenetlendiler. Mitingde Euro/TL paritesini gösteren grafik barkovizyonla duvara yansıtılırken, kurdaki her artışla birlikte meydandaki coşku ve Türkiye'dekinin 3'te 1'i fiyatına alınan Alman otomobillerinden gelen korna sesleri de giderek yükseldi.  30 yıldır Almanya'da yaşadığını belirten Korkut Yücek adlı gurbetçi ''Moruk sana yemin ediyorum, ben bugüne kadar böyle bir sevinç görmedim... Oha dur bi sn 6.17 mi oldu o?! Allahına kurban olurum Reis!'' sözleriyle meydandaki atmosferi özetledi. Almanya'daki Türklerin 24 Haziran'da AK Parti ve Erdoğan'a yüzde %65 civarındaki yüksek bir oranla destek verdiğini, kendisinin de ailesiyle birlikte gerçek bir ''reis sevdalısı'' olduğunu belirtenYücek, ''Sevdamızın boşa olmadığını bir kez daha tüm dünya gördü. Verdiğimiz oylar helal olsun'' ifadelerine yer verdi.  ''25 Haziran sabahı 5.34 olan Euro'nun 1,5 ayda nerelere geldiğini herkes gördü. Reis'e güveniyordum ama ben bile bu kadarını beklemiyodum. Gerçekten de yetkiyi alır almaz ekonomiyi şaha kaldırdı. Yani en azından bizim ekonomimizi kaldırdı'' diyen Yücek, çevresindeki 24 Haziran'da başka partilere oy veren diğer gurbetçilerin bile şu an Erdoğan'a ve AK Parti'ye sempatiyle yaklaştığını da sözlerine ekledi. Türkiye'yi çok özlediğini ve en kısa zamanda cebine 1000 Euro koyup 2 hafta krallar gibi tatil yapmak için ülkesine döneceğini belirten Yücek, son olarak şunları kaydetti: "Türkiye'deki kardeşlerimiz şimdi anlamıştır umarım, Cumhurbaşkanımız 'Bartın'a Havalimanı yaptık, Bayburt'a 4 şeritli yol yaptık, İstanbul'a Marmaray yaptık, Osmangazi Köprüsü ile İstanbul-İzmir 3 saat olacak' dedikçe bizim o sıcakta heey, oleeyy diye sevinmemizin nedenini. Bize ne! Nereye ne yaparsa yapsın. Önemli olan projelerin borçlanarak, hazine garantisi verilerek yapılmasıydı. Biz şahsen Türkiye'nin gidişatından gayet memnunuz. Aynen devam..."