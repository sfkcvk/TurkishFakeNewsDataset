Hayal Tacirleri Yine İş Başında: ''Almanya'da Startup'ta İş Bulduk'' Diye Kandırdıkları Yazılımcıları Edirne'nin Karaağaç Mahallesi'ne Bıraktılar... Genç yazılımcıların Almanya hayalleri, Edirne’de yıkıldı. İnsan tacirleri tarafından 'size Almanya'da iş bulduk' vaadiyle kandırılan 27 kişilik yazılımcı ekibi, simsarlar tarafından Edirne'nin Karaağaç mahallesine bırakıldı. Ülkedeki ekonomik buhran ve siyasi gerilimler nedeniyle Avrupa’ya göçme hayaliyle yola çıkan yazılımcılar, bir kez daha hayal tacirlerinin tuzağına düştü. Kişi başı ortalama 2000 Euro karşılığında, organizatörlerle anlaştıklarını iddia eden yazılımcılar, ‘Almanya''ya geldik’ diye Edirne'nin Karaağaç mahallesinde balık istifi bir halde seyahat ettikleri kamyonun kasasından indirildi. Yunanistan’a yaklaşık 2 kilometre mesafede bulunan Karaağaç Mahallesi’nde bulunan Zafer Tangör futbol sahası kenarında sabahlayan yazılım ekibi, sabahın ilk ışıklarıyla beraber sırtlarında laptop'larıyla wifi bulunan bir kahveci aramak üzere dağıldılar. Saat 08.30 sularında bölgede bulunan bir kahvehanede toplanan ve kahvehane sahibiyle İngilizce ve çatpat Almanca konuşarak wifi şifresini öğrenmeye çalışan yazılımcılar, durumdan şüphelenen kahvecinin polise haber vermesiyle yakalandılar.  Olay yerine gelen polis ekiplerinin söz konusu grup üzerinde yaptığı aramada, Schengen turist vizesi bulunan çok sayıda pasaport, yeni güncellenmiş CV, çeşitli marka ve ebatlarda laptop, kulaklık ve USB bellek ele geçirildi.  Mülteci grup içerisinde bulunan Z.A(28), dün akşam 8'de İstanbul Levent'ten yola çıktıklarını söyledi. Özel bir firmada backend developer olarak çalıştığını belirten talihsiz genç, aynı şirketten 7 yazılımcı arkadaşıyla bir hayalin peşinde Almanya'a gitmeye çalışırken insan tacirlerinin tuzağına düştüklerini ifade etti.  ''Hepimize Almanya'da çeşitli startup'larda iş ayarlandığı söylenerek pasaportumuzu alıp gelmemiz istendi. Aracılık ve ulaşım hizmeti olarak kişi başı yaklaşık 2000 Euro para verdik. Hayallerimizle oynadılar. Suçlu değil, mağduruz'' diyen Z.A, daha sonra arkadaşlarıyla birlikte insan kaçakçıları hakkında suç duyurusunda bulundu.