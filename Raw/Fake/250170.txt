Soma'nın Ardından Nükleer Santrallere Yoğunlaşmaya Başlayan Türkiye'ye Komşu Ülkelerden Jest: “Aman abi aman. Zahmet etmeyin, biz size veririz bedava enerji” Soma’da yaşanan kömür madeni faciasının ardından Türkiye’nin nükleer santral konusuna hız verme ihtimalinin artması komşu ülkeleri harekete geçirdi. Yunanistan, Bulgaristan, Gürcistan, Rusya, İran, Irak ve Suriye’nin oluşturduğu ‘Türkiye’de Nükleere Hayır Platformu’ ilk toplantısını gerçekleştirmesinin ardından, içinde Türkiye’ye bedava enerji sağlanmasının da bulunduğu ilk öneri bildirgesini yayınladı. Platform, kuruluş amacını “Durduk yere ölmeyelim şimdi” olarak açıklarken, Türkiye’ye olan yaklaşımda da “Siz beceremezsiniz lan o işi” yerine “Aman ne gerek var o kadar zahmete” gibi mümkün olduğunca ürkütmeyecek bir tutumun izlenmesine karar verdi. Bulgaristan’ın başkenti Sofya’da toplanan platform adına ilk açıklama Yunanistan Enerji Bakanlığı Dış İlişkiler Müsteşarı Georges Solivras’tan geldi. Öncelikle Türkiye’de yaşanan Soma felaketi için başsağlığı dileyen Solivras, “Yeni Soma’lar olmasın. Hele hele bunun nükleerlisi katiyen olmasın, tek çabamız budur. Söz konusu olan Türkiye arkadaşlar, ateşle oynuyoruz resmen. Hesaplamalarımıza göre Soma’da 300’den fazla ölü veren ülke nükleer patlamada bizim böyle Selanik’i, Kavala’yı falan komple uçuruyor valla” sözleriyle daha büyük bir facianın ucuz atlatıldığını dile getirdi. Türkiye’ye coğrafi açıdan yakın ülkeler olarak konu ne zaman nükleere gelse tatlı bir telaş yaşadıklarını kaydeden Yunanistan temsilcisi, “Sizinkiler nükleer diyecek diye geceleri uyuyamıyorum, Taner Yıldız açıklama yapacağı zaman Olympiakos-Panathinaikos maçının yarısında çıkmışlığım var. Sık sık Bulgar meslektaşımla buluşup, dertten içiyoruz yemin ederim” sözleriyle artık bu duruma daha fazla sessiz kalamadıklarını vurguladı. Yunanistan sözcüsünün ardındansa platformda Rusya’yı temsil eden Enerji Bakan Yardımcısı Aleksey Zavarov söz aldı. Platforma üye ülkeler arasında enerji açısından en gelişmiş durumda kendilerinin bulunduğunu kaydeden Zavarov, bu noktada hiçbir yardımdan kaçınmayacaklarını kaydetti. Türklerin tarih boyunca her zorluğun üstesinden gelmiş, her şeyi başarmaya muktedir bir millet olduğunu vurgulayarak “İsterlerse nükleer santrali yarın yaparlar, yarın! Millet olarak böyleler... Fakat ne lüzumu var?” diyerek Türk insanına nasıl yaklaşılması gerektiği hususunda adeta ders veren Bakan Yardımcısı açıklamalarını şöyle sürdürdü; “Buradan Türk dostlarımıza sesleniyorum. Şimdi durduk yere o kadar tesis, o kadar işçi ne gerek var ya? Biz boşuna mı komşuyuz? Tamam kara sınırımız yok ama Karadeniz’den komşuyuz biz. Bir kayık mesafesi, bir balık yüzüşü mesafesi, Allah korusun bir nükleer patlama olsa anında ölme mesafesi... Bakın, koca Rusya olarak biz her türlü güce, enerjiye sahibiz. Bunu bir evlilik gibi düşünün, bizi dünürünüz kabul edin. Enerji bizden, yatak odası takımıyla beyaz eşyalar sizden... Ehehe... Valla gelin ikna olun, biz Rusya olarak Çernobil’den beri bıktık nükleer işinden. Siz dışarıdan görmüyorsunuz ama kuyruğu çıkan bakanımız, afedersiniz senelerdir yeşil renkte pisleyen milletvekilimiz var” Yapılan konuşmaların ardındansa toplantıya katılan ülke temsilcileri Türkiye'ye nükleer harici bir enerji türüne yatırım şartıyla göndermek üzere aralarında 100.000 Euro'ya yakın bir meblağ topladı. “Öyle az gibi durduğuna bakmayın, bu üstümüzde olan. Bunun daha devamı gelir” ifadelerini kullanan Rus Enerji Bakan Yardımcısı Zavarov, Türk dostlarına bu parayla ilk etapta jeneratör almalarını tavsiye etti. Son olarak tüm uyarılara rağmen Türkiye'nin santral kurmada ısrar etmesi durumunda başka alternatif planlara yöneleceklerini ifade eden Aleksey Zavarov, “Yani bunu yapmayı hiç istemiyoruz ama öyle bir durumda Türkiye ile olan sınırları tüm ülkeler bi 200 km içeri çekecek. Ordan Gürcistan başlar çekmeye, biz burdan kutba doğru kayarız. Araya bi boşluk koyarsak, Türkiye de rahat eder, biz de rahat ederiz belki” diyerek, her türlü ihtimali masaya yatırdıklarının altını çizdi.