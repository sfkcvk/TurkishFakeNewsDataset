MEB, İlkokula Arapça Dersi Konulmasını Açıkladı: 'Lan bugüne kadar İngilizce verdik de n'oldu? Sanki öğreniyosunuz da...' Milli Eğitim Bakanlığı Talim ve Terbiye Kurulu’nun 21 Ekim 2015’te yayımladığı kararına göre, 2016-2017 öğretim yılında ilkokul 2. sınıf öğretim programına Arapça dersi konuldu. Bakanlık, gelen tepkiler üzerine yaptığı açıklamada ise ''Ya sanki her konulan dersi öğreniyorsunuz da, Arapça dert oldu. Sizin İngilizce'nizi de biliyoruz'' diyerek, eleştirileri yanıtladı. Bu sabah duyurulan ve kamuoyundan farklı tepkilerle karşılanan ilkokul öğrencilere arapça dersi konulması konusunda basın mensuplarının karşısına geçen Bakanlık Müsteşarı Necmi Çiçektar, kimsenin endişelenmesini gerektiren bir durum olmadığını kaydetti. Bugüne değin derslerde matematiğin de okutulduğunu, İngilizce de öğretildiğini ancak Türkiye'de çok az insanın Matematik veya İngilizce bildiğini belirten Çiçektar, şöyle devam etti: "Bugün baktığınızda ülkenin %25'i 7 senelik, %40'tan fazlası da 4 senelik İngilizce eğitim almış, Anadolu Lisesi'nden mezun olmuş. Buyrun ama hepimizin İngilizce seviyesi de ortada... Bugün en advanced İngilizce biliyorum diyen, taş çatlasın beginner falan çıkar. Yani burada okulda her verilen şeyin sanki süper öğreniliyormuş gibi yaygara koparılmasını gerçekten anlamıyoruz. Biz öylesine bulunsun diye koyduk Arapça'yı, çok da takmayın... " Deneyimli Müsteşar, Arapça'nın öğrenilmesi en zor dillerden bir tanesi olduğuna da dikkatleri çekerken, ''Ya şimdi Arap dili ve edebiyatı mezunu okumuş adam bulucan, ona denklik vericen, öğretmen atayacan, bilmemnesi oho... en az 7-8 senesi var bu işin.'' diyerek, tüm kamuoyunu bir kez daha sükunete davet etti. ''İşte biz şimdiden haftada 2 saat koyduk, nasılsa boş geçecek. Beden dersi gibi bişey o. Fıkra bilen fıkra anlatacak, şarkı bilen şarkı söyleyecek... Bu yani" sözleriyle planlanan süreci anlatan Necmi Çiçektar, her şeye karşın 2020 gibi herkesin CV'sine ''Arapça-native speaker'' ibaresini ekleyebileceğini de müjdeledi.