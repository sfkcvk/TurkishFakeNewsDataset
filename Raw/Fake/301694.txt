Cari Açığı Büyüme Riskiyle Karşı Karşıya Kalan Türkiye, Mağdur Sıfatıyla Rıza Sarraf Davasına Müdahil Olacak Amerika'nın İran’a uyguladığı uluslar arası ambargoları delme, bankacılık sahtekârlığı ve karapara aklama suçlamalarıyla ABD'de tutuklanan Rıza Sarraf için Türkiye devreye giriyor. Sarraf'ın Türk Ekonomisi için önemine geniş yer ayrılan ve hizmetlerinden dolayı daha önce aldığı ödülleri de içeren kapsamlı bir dosya hazırlayan Adalet Bakanlığı, şüphelinin ceza alması durumunda doğacak zararın tazmini için ABD'deki davaya müdahil olacak. Tutuklama haberinin ardından Ankara'da hareketli saatler yaşanırken, Adalet Bakanlığı'nda gerçekleştirilen toplantıda krizin ilk değerlendirmesi yapıldı. Kriz yönetimi için yol haritasının tartışıldığı toplantında Cumhurbaşkanlığı danışmanları, MİT müsteşarı, Merkez Bankası Başkanı ve Maliye Bakanı da hazır bulundu. Toplantının ilk gündem maddesi, Sarraf'ın kefaletle serbest bırakılması durumunda kefalet parasının çıkarılması için uygulanabilecek ek vergiler ve satışa çıkarılabilecek hazine arazileri olarak belirkenirken, davada kefalet opsiyonunu bulunmadığının anlaşılmasıyla birlikte gözler atılabilecek diğer adımlara çevrildi.  Adalet Bakanlığı'ndaki toplantı, üst düzey bir cumhurbaşkanlığı danışmanının “Yollayalım Muammer’i, hatta eski 4 bakanının hepsini birden yollayım sıra sıra yatsınlar önüne. Nasıl olsa işleri yok” önerisi nedeniyle odadan tekme tokat kovulmasıyla gergin başladı. Herkesten meselenin ciddiyetine ve hayatiliğine uygun davranmasının beklendiğinin altının çizilmesinin ardından esas gündeme geçilirken, 3 saatlik yoğun bir beyin fırtınasıyla ortaya çıkan “Rıza Sarraf Acil Eylem Planı” da oy birliğiyle kabul edildi. Ulusal güvenliği yakından ilgilendirmesi nedeniyle çok gizli ibaresi bulunan eylem planından basına sızan kimi maddeler ise şöyle: 
  İlk olarak Türkiye’nin cari açığının %15’ini tek başına kapatan hayırsever işadamının tutuklanması dolayısıyla uğranılan maddi zarar gerekçe gösterilerek davaya müdahil olmak için başvurulacak. Sanığın bu yöndeki beyanatları, Cumhurbaşkanı Erdoğan'dan aldığı övgüler ve dış ticarete yaptığı katkılar nedeniyle dönemin bakanlarından aldığı ödüller mahkemede delil olarak sunulacak. Sarraf'ın -Allah korusun- 75 yıl ceza alması halinde Türkiye'nin uğrayacağı maddi zarar hesaplanarak mahkemeden tazminat talebinde bulunulacak. 
  Ebru Gündeş'in ABD'deki yarışma programlarından birinde jüri olarak görev alması için lobi faaliyeti yürütülecek. İlk programda dökeceği göz yaşı ve çocuk psikolojisine yapacağı vurguyla kamuoyu desteği artırılarak mahkeme üzerinde psikolojik baskı unsuru olarak kullanılacak.  
 ABD hükümetinin uzun süredir peşinde olduğu Edward Snowden'in takasta kullanılmak amacıyla Türkiye’ye getirilmesine çalışılacak. Snowden'ın Moskova’da bulunması ve şu sıralar Rusya’yla olan ilişkiler nedeniyle bu operasyonun gerçekleşme olasılığı biraz düşük. O yüzden öncelikle Putin’e 'Tamam sen de gel bir jetimizi düşür, ödeşelim' denilerek dostluk eli uzatılacak. Önerinin rededilmesi halinde ise B planı olarak ise WikiLeaks’in kurucusu Julian Assange için Ekvador’un İngiltere Büyükelçiliği nezdinde diplomatik girişimlere başlanacak. 
  Merkel örneğinden ilham alınarak ABD’yi dize getirmek amacıyla Suriyeli mülteciler Atlantik okyanusu üzerinden Amerika’ya gönderilecek. Bu zorlu yolculuk için sığınmacılara daha iyi botlar ve gerçek can yelekleri temin edilecek. Başarılı olunması halinde pazarlıklar bu kez bizzat Cumhurbaşkanı tarafından yapılacak. 
 ABD’ye Müslümanların alınmaması ve Latin göçmenlerin sınır dışı edilmesi gibi vaatleri olan Cumhuriyetçi Parti başkan adayı Donald Trump, Türkiye tarafından seçim yarışında resmen desteklenecek. Seçilmesi halinde Rıza Sarraf da dahil olmak üzere ülkesindeki tüm Müslümanları Amerika’dan sürmesi umulan Trump’ın tek kuruşa ihtiyacı olmasa bile seçim kampanyasına yüklü bir miktarda bağış yapılacak. A Haber ekibine de seçimde görev verilerek ''Emlak ustasının hikayesi'' adında bir belgesel hazırlatılacak.  
  Tüm bu seçeneklerin başarısız olması halinde ise ABD’ye misillemede bulunmak amacıyla ulusal ve yerli nükleer program hayata geçirilecek. Vazgeçilmesinin yegâne koşulu Sarraf’ın iadesi olan program için plütonyum alım ihalesine çıkılacak. Türkiye Atom Enerjisi Kurumu personeli bu amaçla İran'a eğitime yollanacak.