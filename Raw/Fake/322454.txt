YPG'ye Verilen Silahlara Türkiye'den Sert Tepki: Erdoğan, ABD Ziyaretinde Trump'ın Karşısında Bacak Bacak Üstüne Atacak... Amerika Birleşik Devletleri’nin YPG’ye ağır silahlar temin edeceği yönündeki açıklamalara Türkiye’nin tepkisi sürüyor. Dışişleri Bakanlığı’ndan yapılan açıklamada, haftaya gerçekleşecek olan Erdoğan-Trump görüşmesinde bacak bacak üstüne atmanın artık kaçınılmaz olduğu vurgulanırken diğer sert yaptırımlar da gündemde. Amerika Birleşik Devletleri’nin YPG konusundaki tutumunu kınamak üzere bugün bir basın toplantısı düzenleyen Dışişleri Bakanlığı Müsteşarı Fahri Müncür, dost ve müttefik olarak bilinen bir ülkenin bu tavırlarının kabul edilemez olduğunu belirtti. Bakanlık Müsteşarı, Cumhurbaşkanı Erdoğan’dan önce ABD’ye giden Genelkurmay Başkanı Orgeneral Akar, MİT Müsteşarı Fidan ve Cumhurbaşkanlığı Sözcüsü Kalın'ın buradaki temaslarında ABD'li mevkidaşlarının karşısında gerek bacak bacak üstüne atarak, gerekse de yayılarak oturmak suretiyle nabız yokladıklarını aktararak şöyle devam etti.  
 
“Washington'daki üst düzey temaslarda şu ana dek ortaya koyduğumuz tepki ses getirmiş görünüyor. Özellikle ABD Genelkurmay Başkanı, Hulusi Akar’ın bacak bacak üstüne atmasından inanılmaz rahatsız olmuş. Görüşmenin ardından 'Lanet olsun silahına da YPG'sine de. Ben vermiyorum ya kim veriyorsa versin' dediğini bizzat arkadaşlarımız duymuş. Tabii o asker olduğu için böyle konularda daha hassas. Bu doğrultuda Sayın Cumhurbaşkanımızın ABD Başkanı karşısında üstüste atacağı bir bacakla olayın seyrini değiştireceğini düşünüyoruz. Esas darbeyi o zaman vuracağız..." Bacak bacak üstüne atma tepkisinin de işe yaramaması durumunda Türkiye'nin B planının hazır olduğunu belirten Müncür, “Şu an bunları gündeme getirerek iki ülke arasındaki ilişkileri daha da germek istemiyoruz ama çıkarken Oval Ofis’in kapısını sertçe çarpmaktan tutun da tam basın toplantısı sırasında cep telefonundan Dombra çalmaya kadar bir dizi sert yaptırım gündemimizde. Dilerim bunlara gerek kalmaz" sözleriyle önümüzdeki günlerde yaşanabilecek gerilimlere işaret etti.   Kritik Trump-Erdoğan görüşmesi öncesi Dışişleri Bakanlığı’ndan gelen bu açıklamalar, Saray'a yakın kaynaklar tarafından da doğrulandı. Cumhurbaşkanı Erdoğan'ın görüşmeye günde 1 saatlik bacak bacak üstüne atma çalışmasıyla hazırlandığı belirtilirken, antrenmanlarda denek olarak kullanılan 6 külliye çalışanının gözyaşları içinde salonu terk ettiği de gelen haberler arasında.