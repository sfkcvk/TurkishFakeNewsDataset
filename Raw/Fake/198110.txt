Kısa Dönem Er Onur Bilgin'in Askerliğini Kayseri'de Yapacak Olması Ortadoğu'da Taşları Bir Kez Daha Yerinden Oynattı Uzun süredir askerlik görevini erteleyen Onur Bilgin'in (29) tecilinin bitmesinin ardından Aralık celbinde askere alınması, Ortadoğu'da bir kez daha suların ısınmasına neden oldu. Dün gece ekran karşısında 4 saat süren başarılı bir F5 performansıyla askerliğinin K.K. Loj. K.lığı Bkm. K.lığı 3'ncü Des. Gr. Kışla Hiz. Brl. K.lığı Kayseri'ye çıktığı öğrenilen Bilgin, bölgeye intikal etmek üzere hazırlıklara başlarken, bölge ülkelerinden peş peşe gelen açıklamalar "Gelişmeleri kaygıyla takip ediyoruz" şeklinde oldu.

 

Dengelerin son dönemde bir hayli hassas olduğu Ortadoğu'da Türkiye'den gelen Onur Bilgin hamlesi akılları karıştırdı. Bölge ülkeleri, değişen angajman kurallarıyla başlayarak Patriot alımına dek varan süreçte Türkiye'nin hamlelerini dikkatle izlerlerken, son olarak Bilgin'in Kayseri'deki askerliğine yönelik yaptığı "Baba yatar, şafak atar", "34 vatan 38 mekan", "Kral devre 349 KD" açıklamaları işlerin daha da içinden çıkılmaz hale gelmesine neden oldu.
 
Sıcak gelişmeyle ilgili olarak şu ana dek Ortadoğu ülkelerinin Dışişleri Bakanlıkları'ndan ajanslara düşen açıklamaların bir bölümü şöyle:
 

  Patriot'lardan sonra bu hamle Türk Hükümeti'nin bölgedeki ateşe benzin dökmesinden başka bir anlam taşımıyor. O adam niye Kayseri'de? Yazıcı mı olacak? Kantine mi bakacak? Orduevi'nde mi çalışacak? 3 atış yapacak mı? Bu konularda derhal bir açıklama bekliyoruz. 
 
  Tespit ettiğimiz kadarıyla bugüne dek çeşitli defalar internette "rusa gitmek"ten söz etmiş bir kişiden bahsediyoruz burada. Bu insanın 2. Ana Bakım Merkezi yazıcılığına getirilmesi çok çeşitli anlamlara gelebilir. Hassasiyetlerimiz, Türkiye Hükümeti tarafından gözetilmeli...
 
  Daha şimdiden "devrem", "şafak demiş comolokko", "benle mi bot bağladın" tarzı tweetler attığına bakılırsa, askerliği bilen, poşetliğin hakkını verecek bir isimle karşı karşıyayız. Kendisinin bu tecrübelerini yapıcı şekilde kullanacağını, hazırlayacağı power point sunumları ve yazacağı nöbet çizelgeleriyle iki ülke arasındaki dostluğa katkıda bulunacağını ümit ediyoruz.
 
  Dedesinin hacı olduğu yönünde gelen bilgileri memnuniyetle karşılıyoruz. 
 
  İstihbarat birimlerimiz dün geceden beri Onur'un askerliğinin nereye çıkacağını öğrenmeye çalışıyordu. Türk Savunma Bakanlığı'nın sitesi çalışmadığı için mecburen Bakanlık'taki adamlarımızı devreye sokup direkt veri tabanından sonucu aldık. Bu çocuk kimdir, Kayseri'de ne yapacak henüz bilmiyoruz ama konu Mavi Marmara ile ilgiliyse başta söyleyelim özür falan dilemiycez. Türkiye'yi altından kalkamayacağı hamleler yapmaması konusunda bir kez daha uyarıyoruz.
 
  İsrail'in olduğu gibi Türkiye'nin de kendini savunma hakkı vardır. Bu doğrultuda 349. kısa dönem bakım er Onur Bilgin'i nerede değerlendirecekleri onların iç işlerini ilgilendiren bir konudur. Dost ve müttefik iki ülkenin bölgedeki işbirliği bu tarz hamlelerden etkilenmeyecek kadar köklü bir geçmişe sahiptir.  

  

Yaşanan bu sıcak gelişmelerin ardından ise tüm dünyanın gözü Onur Bilgin'in birliğine katılacağı tarih olan 12 Aralık Çarşamba gününe çevrilmiş durumda. Genelkurmay Başkanlığı konuyla ilgili olarak sessizliğini korurken, Kısa Dönem Er Onur Bilgin'in "Bakım komutanlığı rahatmış ya. Denetlemeye denk gelmezsek yata yata bitiririm" şeklindeki açıklamaları, şimdilik bölgedeki tansiyonu bir nebze olsun düşürmüş gibi gözüküyor.