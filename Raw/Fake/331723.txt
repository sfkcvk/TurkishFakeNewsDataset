Serdar Kuzuloğlu'nun FETÖ'nün Silikon Vadisi Yapılanmasına İlişkin Soruşturmada Gözaltına Alınması, Türkiye'nin Silikon Vadisi'ne En Yaklaştığı An Olarak Tarihe Geçti... Ünlü bilişim ve teknoloji yazarı Serdar Kuzuloğlu'nun bu sabah FETÖ'nün Silikon Vadisi yapılanmasıyla ilgili soruşturma kapsamında gözaltına alınması, Türkiye'nin bilişim devrimini yakalama serüveninde yeni bir kilometre taşı oldu. Konuyla ilgili olarak bir basın açıklaması yapan Bilim Sanayi ve Teknoloji Bakanı Faruk Özlü, FETÖ soruşturması vesilesiyle de olsa bir şekilde Silikon Vadisi'ne erişmenin önemine dikkat çekerken, "Artık Türkiye'den de bir Facebook, bir Google çıkmasının önünde engel kalmamıştır. Hükümet olarak biz kapıyı açtık, gerisi gençlerimize kalmış..." sözleriyle bilişim dünyasına önemli mesajlar verdi. Kuzuloğlu'yla birlikte soruşturma kapsamında gözaltına isimlerin sorgusunun sürdüğünü belirten Bakan Özlü, "Şu an konu İçişleri Bakanlığımızın alanında. Onlar sorgusunu bitirsin sonra bizim arkadaşlarımız devreye girecek. Silikon Vadisi'nde kimleri tanıyorlar, ortamlara nasıl gireriz bunları tek tek soracağız. FETÖ'yle alakaları var mı yok mu henüz bilmiyoruz ama belli ki Silikon Vadisi'yle bir ilgileri var. Oradan öğrendiklerimizi ivedilikle vatandaşlarımızla paylaşacağız. Bakalım şu vize yasağı da kalkarsa inşallah bir kaç uzman bile gönderebiliriz oraya." diyerek Bakanlığın yol haritasını açıkladı. Bakan Özlü, Hükümet olarak bilişim konusunda gereken adımları atma konusunda biraz ağır kaldıklarını da açık yüreklilikle dile getirirken, "Görüyorsunuz işte FETÖ'nin bile bir Silikon Vadisi yapılanması var. Yani itirafçı gizli tanığın ifadesine göre varmış. Bizim bu konuda eksik kalmamız düşündürücü gerçekten. Neyse her işte bir hayır var derler ya, biz de demek ki böyle girecekmişiz o dünyaya. İyi yanından bakarsak, başka türlü girmemiz de çok mümkün görünmüyordu zaten. " ifadelerine yer verdi.