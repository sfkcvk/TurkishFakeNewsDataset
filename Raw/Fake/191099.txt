Her Şehit Haberinin Ardından Konserini Erteleyen Ünlü Popcu, Baba Mesleği Olan Dönerciliğe Geri Döndü  Geçtiğimiz aylarda çıkardığı "Elektrik Gibi" adlı ilk albümüyle kendisine kısa sürede büyük bir hayran kitlesi edinen pop müziğimizin genç ve başarılı ismi Canberk, bu sabah düzenlediği basın toplantısıyla baba mesleği olan dönerciliğe geri döndüğünü açıkladı. Milli duyguları yüksek bir insan olduğu için şehit haberleri sonrası konser vermeyi uygun bulmadığını söyleyen ünlü popcunun "Haziran ayından bu yana toplam 30 kadar konserimi bu şekilde iptal etmek durumunda kaldım. Zaten albüm satışlarından bir şey kazanmıyoruz, konserler de böyle yalan olunca 3 aydır cebime 5 kuruş para girmedi. Artık bu işi yapmamın bi manası yok. Gider döner keserim daha iyi..." şeklindeki açıklaması hayranları tarafından üzüntüyle karşılandı. "Elektrik Gibi" albümü ve albümden çıkan ilk single olan "Yaz Böcekleri" adlı şarkısının listelerde büyük bir başarı yakalamasının ardından geçtiğimiz 16 Haziran'da Kuruçeşme Arena'da ilk konserine hazırlanan başarılı popcu Caner Berkesoy (piyasada bilinen ismiyle Canberk), her şeyin konserden 2 gün önce gelen şehit haberiyle başladığını ifade etti. "Doğruyu söylemek gerekirse ilk başta bi tereddüt olmadı değil. Yani dile kolay 20 bin tane bilet satmışız. Adam başı ortalama 40 Lira'dan nerden baksan...Neyse işte yani çok para, hele de benim gibi yeni bir isim için..." diyen Berkesoy, daha sonra menajeriyle ve yapımcı firmayla aldıkları ortak karar neticesi konseri 1 hafta ertelemeyi uygun bulduklarını söyledi. Ünlü Popcu, Kuruçeşme Arena'da gerçekleştirilmesi planlanan o konserin art arda gelen şehit haberleri nedeniyle 3 kez daha ertelendiğini belirterek şöyle devam etti: "Temmuz ortasına geldiğimizde daha tek bir konser bile verememiştim. Bir ara 'bu adamlar benim konser tarihlerimi takip edip ona göre mi eylem yapıyor' diye şüpheye dahi düştüğümü hatırlıyorum. En son menajerime dedim bu iş böyle olmayacak, heralde bu konserde bir uğursuzluk var. En iyisi bunu komple iptal edip başka konserlere yoğunlaşalım. Nitekim öyle de yaptık ama yine sonuç değişmedi. Konseri ilan etmemizin ertesi günü bir yerlerden acı haber geliyor, haydi bütün organizasyon iptal. Baştan tavrımı bu şekilde koyduğum için sonradan geri adım da atamıyorum. Neyse, sonuçta şehitlerin acısı bi yandan, koca yazı tek bir konser bile veremeden bitirmenin acısı öbür yandan derken moralmen de tamamen tükendim. Lanet olsun konserine de albümüne de..." Yaz için hazırlanan albümün komple şıkır şıkır, hareketli parçalardan oluştuğunu söyleyen Canberk, "talihsizliğimiz biraz da ondan oldu zaten. Hani 2-3 tane slow, ağlamalı falan şarkım olsa yine çıkar konseri o şarkılarla da tamamlardım ben ama o da yok maalesef. Yazın beach'lerde kulüplerde falan çalınsın diye tam bir 'eller havaya' albümü yaptık. Nitekim oralarda çalındı da şarkılarımız, fakat gel gör ki bize maddi bir geri dönüşü olmadı..." diyerek talihsizliklerden yakındı. Başarılı müzisyen, albüm için dökülen paralar, 90 Bin TL'ye mal olan videkolip, iptal edilen konserlerin masrafları falan derken şu an yaklaşık 400 Bin TL kadar içeride olduğunu gözleri dolarak ifade etti. Bundan sonrası için müzik piyasasından tamamen çekilerek babasının Ankara'daki dönerci dükkanına geri döneceğini kaydeden Canberk, geleceğe yönelik planlarını da şu sözlerle aktardı: "Bi defa artık Canberk yok, meşhur Ankara Dönercisi Caner Usta var. Arada müşterilerden çok rica eden olursa iki satır bir şey mırıldanırım o kadar. Öncelikli hedefim albümün borçları nedeniyle ipotek edilen dükkanı ve evi kurtarmak. Çocukluktan itibaren babama yardım ettiğimden dönercilikle ilgili ciddi bir birikimim var. Gerekirse günde 20 saat o tezgahın başında döner kesip o borcu ödeyeceğim. Neticede gıda işi hiçbir zaman ölmez. Dünya yıkılsa yine karnını doyurmak zorunda insanlar..."