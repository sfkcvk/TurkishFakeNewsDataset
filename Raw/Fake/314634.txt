Tam Şangay Beşlisi İçin Heveslenirken Rusya'nın İntikam Hamlesiyle Karşılaşan Türkiye, Rotayı Güney Amerika'ya Çevirdi: ''Ee siz napıyonuz ya? Yok mu bi birlik falan?'' Özellikle 15 Temmuz darbe girişiminin ardından başta AB olmak üzere batıdan hızla uzaklaşarak Rusya'yla yakınlaşmaya başlayan Türkiye, bugün Suriye'den gelen haberle sarsıldı. Fırat Kalkanı harekatına katılan Türk birliklerinin Suriye savaş uçakları tarafından tam da Rus jetinin düşürülmesinin yıldönümünde vurulmasıyla birlikte bu hamlenin bir Rus intikamı olduğu yorumları gündeme gelirken, Dışişleri de yeni ittifaklar için rotayı Güney Amerika'ya çevirdi... TSK'ye ait birliklerin Suriye'de vurulmasının ardından Ankara'da olağanüstü bir hareketlilik yaşandı. Başbakanlık'ta gerçekleştirilen güvenlik zirvesinin ardından basın mensuplarının sorularını yanıtlayan Dışişleri Bakanı Mevlüt Çavuşoğlu, Suriye'de yaşanan gelişmenin tam da Türkiye'nin Şangay Beşlisi'ne ısınmaya başladığı bir dönemde büyük bir hayal kırıklığına yol açtığını belirtirken, "Açık konuşucam arkadaşlar, şurada yüz yüze bakıyoruz. Suriye'nin bu işi tek başına yapmaya maçası yetmez. Direkt onlar yaptı demek de bizim açımızdan pek yemez ama Rusya'nın en azından bir oluru var bu işte..." ifadelerine yer verdi.  Olayın, tam da geçtiğimiz sene Rus jetinin Türk savaş uçakları tarafından düşürülmesinin yıl dönümünde gerçekleşmiş olmasının da bu şüpheleri güçlendirdiğini vurgulayan Çavuşoğlu, şöyle devam etti: "Eh madem öyle biz bu Şangay Beşlisi'ni de bi düşünelim o zaman. Bunlar böyle en ufak bi şeyin bile hesabını tutup intikamını alacaklarsa ohooo yani. Olmaz o iş. İleride daha da büyük sıkıntılar çıkar. Yarın bir gün bir anlaşmazlık çıkar Eyy Putin, Eyy Çin'in başkanı, adı neyse onun işte o demek icap eder başımıza iş alırız. İyisi mi biz yok yakınken kendimize başka bir ittifak bulalım. Unutmayın, dünya 5'ten büyük olduğu kadar Şangay'ın beşlisinden de büyüktür. Yani işallah öyledir..." Bu doğrultuda ilk olarak Güney Amerika ülkeleriyle temasa geçileceğini belirten Çavuşoğlu, "Arkadaşlara talimat verdim, bunların bi ittifakı falan var mıymış araştırıyorlar. Ayrıca yarından tezi yok Güney Amerika ülkelerinin büyükelçileriyle de bir araya gelip onlara da bizzat ben soracağım. Sizde öyle hem ticaret yapılacak hem de demokrasi falan diye başımıza ekşimeyeceğiniz bir ittifak varsa bizi de bir düşünün diycem" sözleriyle Türkiye'nin yeni yol haritasına dair ipuçları verdi.  Bir soru üzerine, Güney Amerika'yla aradaki mesafenin bu noktada bir sıkıntı çıkarmayacağını düşündüğünü belirten Çavuşoğlu, "Mühim olan gönüllerin bir olması. Hem düşününce bunların kültürü bize Avrupa'dan da Çin'den de biraz daha yakın. Sıcakkanlı, futbolsever, efendime söylim keyfine, yemesine-içmesine düşkün insanlar. Çabuk kaynaşacağımıza inanıyorum" diyerek de iyimser bir tablo çizdi. Çavuşoğlu, Güney Amerika'dan da olumlu bir yanıt gelmemesi halinde halen Afrika ve Avustralya gibi alternatiflerin masada olduğunu hatırlatırken, son olarak şunları kaydetti: "Biz istedikten sonra illa katılacak bir ittifak buluruz çocuklar, kimsenin o noktada şüphesi olmasın... En kötü ihtimalle Mars'la ilgili her geçen gün yeni bir gelişme oluyor biliyorsunuz. Bugün yarın neden oraya da... Değil mi? Neyse bakalım artık hayırlısı..."