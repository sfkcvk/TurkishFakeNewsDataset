RTÜK'ün "İyi Uykular Çocuklar" Projesi İle Geçtiğimiz Cuma Akşamı Uyumaya Gönderdiği Çocuklar, Yataktan Çıkmak İçin Televizyonun "Günaydın" Demesini Bekliyorlar  Radyo ve Televizyon Üst Kurulu (RTÜK) ve Televizyon Yayıncıları Derneğinin (TVYD) işbirliğiyle hazırlanan "İyi Uykular Çocuklar Projesi", ilk uygulamasında beklenmedik sonuçlar doğurdu. Geçtiğimiz Cuma akşamı saat 21:30'da hayata geçirilen projenin ilk gecesinde, yüz binlerce çocuk  televizyonda çıkan "İyi uykular çocuklar" yazısını görür görmez uykuya dalarken, aralarından birçoğu televizyon kendilerine "günaydın" demediği için henüz yataktan çıkabilmiş değil. 
 
Miniklerin çok geç vakitlere kadar oturup, ayak altında gezmesini engellemek için tasarlandığı düşünülen "İyi Uykular Çocuklar Projesi", uygulamaya konulmasının üzerinden çok geçmeden bir takım sorunları da beraberinde getirdi. RTÜK ve TVYD'nin üzerinde titizlikle çalıştığı projenin ilk gününde, yüzbinlerce çocuk televizyonda "iyi geceler" yazısını görür görmez yataklarına koşarlarken, kendilerine televizyon tarafından günaydın denilmeyen çocuklardan önemli bir kısmı yataktan çıkmayarak ailelerinin sabrını zorluyorlar. Uygulama nedeniyle mağdur olan ailelerin endişeli bekleyişleri 3. gününe girerken, bir çok ebeveyn de RTÜK'e e-mail ve telefon yoluyla ulaşarak seslerini duyurmaya çalışıyor. 
 
Konuyla ilgili olarak RTÜK'e ulaşan e-mail'lerden bazıları şu şekilde:
  Oğlumuz Efe (8) 3 gündür yatağından çıkmıyor. Hadi o neyse, televizyon "yemeğini ye" demediği için ağzına lokma da koymuyor. Cumartesi gecesinden beri serumla besliyoruz evladımızı. Bit kadar kaldı çocuk. Ya televizyon tamamen bu çocuğun bakımını üstlensin, ya da böyle yarım yamalak iş yapmasın...
  Öncelikle bu ince davranışınız için bütün RTÜK ailesine teşekkürler. Normalde bizden önce uyumayan kızımız, cuma gecesi iyi geceler yazısını görür görmez koşaraktan yatağına gitti. Gerçi 3 gündür yatağından çıkmadı ancak sorun değil, elbet kalkar. Biz de biraz kafamızı dinledik... Sizden ricamız, günün çeşitli saatlerinde "Çamurlu ayakkabılarınla girme içeri", "Evladım koşma", "Nerede çıkardıysan oradadır" gibi uyarılar da yayınlamanız... 
 
  İyi niyetle yola çıkılmış bir uygulama. Ama bu çocuğun gelişim süreci, ergenliği vesairesi var; biraz da onlara eğilmesi lazım RTÜK'ün. Bununla çeşitli konuşmalar yapmak gerekiyor, işte ergenlik, ilk cinsel şeyleri vesaire, bunları şimdilik biz konuşamıyoruz. İşi komple pornoya bağlasak o da kötü, onun için resmi bi takım şeyler yapılması lazım ekrandan. Yazıyla, belki şemayla. Yani biz de biliriz çocuğa bunları iyi kötü anlatmayı ama, yanlış bi şey olur diye tedirgin oluyoruz. Sonuçta evde televizyon varken bize laf düşmez. RTÜK lütfen bunun için bir şey yapsın...

  Busenaz bu akşam Sedalar'da kalmak istiyor da... Sadece bugünlük kalabilir mi? Sabah hemen gelcekmiş, söz verdi... Lütfen...