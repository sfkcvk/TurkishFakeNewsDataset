Muhalefetin Çatı Adayı Ekmeleddin İhsanoğlu Hakkında Bilinmeyenleri Anlattı: "Bi saniye ben de Google'a bakıyorum…" MHP ve CHP'nin üzerinde uzlaşarak dün açıkladığı Cumhurbaşkanlığı çatı adayı Ekmeleddin İhsanoğlu, bu sabah kendi evinde basın mensuplarını ağırladı. Tüm Türkiye'nin merak ettiği ismi haline gelen İhsanoğlu aday gösterilmesinin ardından kendisinin de Google'da araştırmalara başladığını belirterek "Valla bugüne kadar hiç dikkat etmemişim, beni niye aday gösterdiler diye bakarken farkettim fena da kariyerim yokmuş hani. Kendi adaylığımı destekliyorum" derken, seçime kadar hedefinin tüm kesimlere ismini tam olarak öğretmek olduğunun altını çizdi. Bir anda tüm Türkiye'nin en merak edilen ismi haline gelen Ekmeleddin İhsanoğlu, evinde ağırladığı gazetecilerle önemli bilgiler paylaştı. Adaylığının açıklanmasının ardından toplumun hemen her kesimi gibi kendisinin de işe Google'dan başladığını belirten İhsanoğlu, gerçekten şaşırtıcı bir takım verilere ulaştığını kaydetti. "Bak mesela Kahire doğumluymuşum... Allah Allah... İnsan tabi kendi doğumunu hatırlamıyor" diyerek sözlerine başlayan çiçeği burnunda aday, şaşkınlığını gazetecilerden gizlemedi. İhsanoğlu, öğrenim hayatına ilişkin olarak da “Valla askere gitmiyim derken bi master'a başladığımı hatırlıyorum hayal meyal. Sonra doktora falan derken, piii şuraya bak bi dünya akademik kariyer yapmışım ben ya... Yıllar su gibi akıp geçmiş resmen” diyerek, başarılı akademisyenlik döneminin arkasında yatan kimi kişisel sebepleri ortaya koydu. Adaylığıyla ilgili yaptığı araştırmaları derinleştirdikçe farklı bilgilere de ulaştığını kaydeden çatı adayı, “Resmen Papa’yla fotoğrafım var valla. Vatikancı olabilirim, ciddi bir kanıt bu. Gezi’yi de ilk 3 gün desteklemişim. Ama yine de en çok şaşırdığım Suud’çu çıkmam oldu. Zira benim o konuda bir bilgim yoktu, inşallah Suudiler durumdan haberdardır en azından” sözleriyle kendisi hakkında çarpıcı bir takım iddiaları ortaya koydu. Son olarak “Ha tabi bak bi de bizim hanımın başı açıkmış ya” diyerek bir başka önemli tartışma noktasına dikkat çeken Cumhurbaşkanı adayı, eşi Füsun İhsanoğlu’ndan gelen “Yani aşk olsun Ekmeleddin, hadi saçımı kestirince falan fark etmesen gene bi nebze... Kaç senedir evliyiz, yuh be...” çıkışının ardından sözlerine son verdi. Ekmeleddin İhsanoğlu kendisi hakkında bu açıklamaları yaparken, CHP ve MHP'de ise ortak adaylarının tanıtımını yapmak için kollar sıvanmış durumda. Cumhurbaşkanlığı seçiminde adayların fotoğraflarının da yer alacak olması nedeniyle İhsanoğlu'nun yüzünün bilinirliğini artırma hedefinde olan muhalefet partileri, 10 Ağustos tarihine kadar Ekmeleddin İhsanoğlu rozeti, maskesi ve flamaları ile dolaşma kararı aldı. Önümüzdeki 2 ay boyunca Çatı Aday Tanıtım Projesini yürütme görevi verilen CHP Samsun Milletvekili Selçuk Altan Atasoy ise kendisinin de henüz yeterli bilgiye sahip olmadığını açıklamasının yanısıra, "Valla CHP-MHP... Toplasan 180 vekil arasında piyango bana vurdu ama umutsuzluğa yer yok. Çağımız bilgi çağı ve Ekletm..Etkemlet.. Eehh, yani çatı adayımız hakkında bilmediğimiz bir şey kalmayacak inşallah" ifadelerini kullandı. Selçuk Altan Atasoy, 10 Ağustos'taki ilk tura kadar Ekmeleddin İhsanoğlu'nun Türkiye'ye tanıtılması için yapacakları çalışmaları ise şu şekilde özetledi: - Başbakan'ın da bir dönem kullandığı Hologram teknolojisi ile "Her Mahalleye 1 Ekmeddin İhsanoğlu" projesi hayata geçirilecek... - CHP ve MHP İl Teşkilatları, seçime dek 10'lu gruplar halinde dolaşacak. Birbirine sarılı halde yürüyecek 10'ar kişilik ekiplerin tişörtlerindeki harflerle "EKMELEDDİN" yazılacak. Parti örgütleri, teşkilatları "KEL DEMEDİN", "DEMEK ELEDİN", "KELEK EDDİN" gibi yanlış kombinasyonlara karşı uyardı - Çekilecek kamu spotları ile birlikte halk Ekmeleddin İhsanoğlu'na karşı bilinçlendirilecek, Ekmeleddin farkındalığı yaratılacak... - "Adı uzun olanın...." şeklindeki şehir efsanesi desteklenecek... - "Ekmeleddin" sözcüğünün yaygın kullanımı sağlanacak. "Bugün ülken için ne ekmeleddin?", "Muhtarlığa seçmen kaydınızı ekmeleddiniz mi?", "Formunu koruyanlar için kepek ekmeleddin" gibi vurucu cümleler, kampanyada kullanılacak.