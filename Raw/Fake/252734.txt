Irak'daki Türkmenler Endişeli: ''Tek Güvencemiz Türkiye, varın siz düşünün...'' IŞİD'in son olarak Irak'ta Türkmenler'in ağırlıklı olarak yaşadığı Telafer kentini kuşatmasıyla birlikte kentten kaçışlar da başlarken, Türkmen Cephesi lideri Erşad Salihi, "En büyük güvencemiz Türkiye, o kadar diyim gerisini siz anlayın" açıklamasıyla bölgedeki durumu özetledi. "Şu vakitten sonra başımıza gelecek en iyi şey bizim kafalar gittikten sonra Kurtlar Vadisi Telafer'in çekilerek intikamızın alınması olur gibi geliyor" diyen Salihi, bölgede o kadar ülke ve etnik grup varken Türkiye'nin güvence vermesinin talihsizliğine vurgu yaptı. Kentin dış bölgelerinden gelen çatışma sesleri arasında Irak Türkmen Cephesi Genel Merkezi'nde basın mensuplarını ağırlayan Erşad Salihi, "Ortadoğu gibi karışık bir coğrafyada 1.000 tane ırk olsun, 50 tane mezhep bulunsun ve fakat insanın kısmetine güvence olarak Türkiye düşsün... Bi noktada da şans olacak işte, napıcaksın..." ifadelerine yer verdi. "Hiç güvencemiz olmasa daha iyiydi, belki biri acır sahip çıkardı. Şimdi Türkiye güvence verdi diye o işe yanaşan da yok. Hayır yanlış anlaşılmasın, iyi niyetinizden şüphemiz yok ama neticede kendi verdiği silahla kendi konsolosluğu basılan bir ülkesin sen. Niye böyle işler yapıyon? Resmen bizim kısmetimizi de kapattılar" diyen Salihi, bir süredir farklı güvence arayışı içinde olduklarını ancak isim yüzünden önlerinin kapandığını dile getirerek şöyle devam etti: "Valla fonetik de uyuyor, Kürtmen falan diye değiştirelim dedik ama o adamların da derdi başından aşkın. Aramızda Şii olanlara sorduk 'size İran falan sahip çıkıyorsa o tarafa geçelim biz de' diye ama Türkmen oldukları için onlara da Türkiye sahip çıkıyormuş. Ya sen niye sahip çıkıyon? Şii işte, bırak en azından o kurtarsın kendini. Allah kahretmesin böyle işi..." Salihi, bir soru üzerine bu noktadan sonra Türkiye'den en önemli beklentilerinin olası bir katliamda profil resmi değiştirip, Türkmenler'i Twitter'da trending topic'e sokmaları olduğunu söyledi. "Neyse onu yapın bari de ruhumuz şad olsun en azından. Tövbe yarabbim ya hala niye burada konuşuyorum ben?" diye Türkmen Cephesi lideri, çatışma seslerinin giderek yakınlaşması üzerine toplantıyı apar topar sona erdirdi. Son olarak telefonda eşine 10 dakika içinde çocuklarla birlikte kapının önünde hazır olma talimatı verdiği duyulan Salihi, makam aracına binerek hızla binadan uzaklaştı. Salihi'nin açıklamaları Ankara'da da yankı bulurken, Dışişleri Bakanlığı Irak'ta endişe verici bir durum olmadığı konusundaki mesajını yineledi. Bakanlık bünyesinde, bölgedeki gelişmeleri kaygıyla izlemesi için 200 kişilik ekibin hazır bulundurulduğunu açıklayan Dışişleri sözcüsü Naci Koru, "Kimse merak etmesin. Allah korusun orada bir katliam yaşansa bile biz böyle bir gelişme olduğunu sonuna kadar reddedecek güçte bir ülkeyiz. Bakanlık olarak tüm önlemleri aldık. Gerekirse yaşananları anında lanetleyerek cevap verebilecek kadrolarımız var" sözleriyle, bölgedeki Türkmenler'e güvence verdi.