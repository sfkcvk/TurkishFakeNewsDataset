Her Seçimden Önce Bir Şekilde Deniz Baykal'ın Çıplak Hali Gözünün Önüne Gelen Türkiye, Padişahlığa Dönüşe Sıcak Bakıyor Dün akşam ortaya çıkan tapelerde Deniz Baykal'ın CHP başkanlığını bırakmasına neden olan video görüntülerini Başbakan Erdoğan'ın servis ettiği yönündeki iddialar, Türkiye siyasetini derinden etkiledi. 2010 yılının ardından bir kez daha Deniz Baykal'ın çıplak hali akıllarına gelen vatandaşlar duruma isyan ederken, demokratik seçimlerin ortaya çıkardığı bu gibi sorunlar nedeniyle halkın bir kısmı padişahlık sistemine sıcak bakıyor. Kendilerine 'Mecburi Monarşik Hareket' adını veren bir grup Deniz Baykal'ı o şekilde düşünmek zorunda kaldıkları için Ankara Güvenpark'ta eylem yaparak, 'Batsın böyle demokrasi yerin dibine' mesajını verdiler. Yaklaşık 1.000 kişiden oluşan Mecburi Monarşik Hareket’in basın açıklamasını grubun sözcüsü Oktay Tanıltar gerçekleştirdi. Parlamenter sistemin dünya üzerinde bu kadar büyük bir çileye dönüştüğü başka bir ülke daha olmadığını vurgulayan Tanıltar, ilk Baykallı videonun yayınlanmasıyla birlikte Türkiye’de seçim sisteminin çok büyük yara aldığını hatırlattı. Tanıltar’ın “Aramızda Deniz Baykal görüntüleriyle uykularından ağlayarak fırlayanlar arkadaşlar, daha 'seçim' der demez titremeye başlayanlar var. Valla kaldırın oyu falan, insan gibi padişahlık olsun, babadan oğula geçsin ya... Her seçim zamanı aynı işkence” sözleriyse kitlenin yoğun alkışlarıyla karşılandı. Konuşmasına “Zamanında kendimizi yırttık, gençlerin siyasete daha aktif katılması lazım dedik ama maalesef dinletemedik. Hala yaş ortalaması 50 küsür. Bu ülkeyi mature'a mahkum etmeye kimsenin hakkı yok” diyerek devam eden hareket sözcüsü, Turkish amateur kategorisini çok partili hayata bulaştıranların, hesabı günün birinde padişaha vereceklerini belirtti. Yalnızca ülkenin siyasi hayatının değil, doğurganlık oranının da doğrudan etkilendiğini savunan Tanıltar, “Allah belasını versin böyle kaset siyasetinin. Hadi o kaseti geçtim diyelim, bi de yeni kasetten bahsediliyor şimdi. Açıkça soruyorum; birileri bu yolla Türkiye’nin gürül gürül üremesini mi durdurmak istiyor?” derken, tehlikenin büyüklüğüne dikkatleri çekti. Mecburi Monarşik Hareket olarak, henüz çiçeği burnunda bir yapı olduklarını fakat kurulur kurulmaz ülkenin her yanından destek aldıklarını belirten Oktay Tanıltar, farklı illerden Ankara’daki eylem için gelen destek mesajlarını da paylaştı. İşte o mesajlardan bazıları; “Antalya halkı sizinle... Özellikle burada, babaocağında o görüntüleri unutmak mümkün değil... Lütfen, padişahlığın yeni başkenti Antalya olsun, belki bir nebze iyi gelir” Antalyalı Mecburi Monarşikler “Bu işin artık CHP’si, MHP’si kalmadı. Nasıl ki sizin aklınızdan Baykal çıkmıyorsa, bizim de Burdurlu Ülkücüler olarak maalesef gözümüzden silinmeyen bir takım şeyler var... Dualarımız mücadelenize destek olsun” Ekrem Tan Bağbozan, Adil Utkunbar, Cemil Aycanarlı, Burdur “Biz, beynin bir kısmını aldırmayı düşünüyorduk sırf bunun için. Hepimize yepyeni bir umut oldunuz. Padişahım çok yaşa!” Kocaeli Monarşik Hareket Girişimi Mesajların okunmasının ardından bir süre padişahlık yanlısı sloganlar atan gruba, son olarak sözcüleri Oktay Tanıltar “Arkadaşlar, maalesef şimdi gene gözümün önüne geldi... Allah kahretmesin çoraplarını da çıkartmamıştı... Lütfen bu durumu hep birlikte protesto edelim” çağrısı yaptı. Grup, çağrı üzerine çoraplarını çıkararak Güvenpark’taki merdivenlere bırakmalarının ardından olaysız bir biçimde dağıldı.