Memleketten Zeytinyağı, Kaşar, Pekmez Getirtip Dairede Satan Devlet Memurları Kooperatifleşme Yolunda Memleketlerinden şarküteri ürünleri getirterek mesai saatleri içerisinde iş arkadaşlarına satan binlerce devlet memuru, güçlerini birleştirmek için ortak bir kooperatif çatısı altında toplanma kararı aldı. Kooperatifin kurucularından ve aynı zamanda Ankara SGK'nın kıdemli isimlerinden, mutemet İhsan Aynacı (52), "Bugün hangi devlet dairesine giderseniz gidin, memleketinden peynir, tereyağı, zeytin getiren en az bir memur arkadaşımızı görebilirsiniz" derken, üye kayıtlarının tamamlanmasıyla birlikte büyük ihtimalle Türkiye'nin en büyük tarım kooperatifi olacaklarını ifade etti.   16 yıldır memuriyet görevini ve halis Muğla çam balı ticaretini başarıyla bir arada götürdüğü Ankara SGK'da öğle tatilini fırsat bilerek basın mensuplarına konuşan İhsan Aynacı, memleketten bir şeyler getirip satmanın memuriyetin doğasında olduğunu, kurulacak kooperatifle artık bu ticaretin daha organize ve çağın gereklerine uygun bir şekilde yürütüleceğini ifade etti. Kooperatif olarak ilk icraatlarının, çok yakında hizmete girecek olan "memursepeti.com" adlı online alışveriş sitesiyle bu ticareti internet ortamına taşımak olduğunu da müjdeleyen Aynacı, bir sonraki aşamada kendi nakliye filolarını kurararak şehirlerarası otobüs şoför ve muavinlerine minnet etme dönemine son vereceklerini dile getirdi.     Aynacı, uzun vadeli hedeflerinin, pazarı genişleterek hem devlette, hem de özel sektörde daha etkin rol oynamak olduğunu belirtirken, bu konuda özellikle devlet büyüklerinden yardım beklediklerinin altını çizdi. En nihayetinde Cumhurbaşkanı'nın da bir memur olduğunu dile getiren deneyimli mutemet, "Bugün Abdullah Gül bile Kayseri'den pastırma, sucuk getirip iş arkadaşlarına satabilmeli... Böyle kapsamlı bir sistemin hayalini kuruyoruz" derken, geçtiğimiz hafta İçişleri Bakanlığı'nda üst düzey bir müsteşarın koridorda stant kurup memleketinden getirttiği sucuğun tanıtımını yapmasının kendilerine büyük psikolojik destek sağladığını söyledi.     Memleketten bir şeyler getirip işyerinde satma konusunda özel sektörün de ciddi bir potansiyele sahip olduğunu kaydeden Aynacı, "Ancak zannediyorum onlar işyerlerine daire değil de ofis dedikleri için bazı şeyleri aşmak o kadar kolay olmuyor. Özel sektörde bu işler halen daha gizli kapaklı yapılmak zorunda, insanlar özgürce tereyağından, çökelekten bahsedemiyor" diyerek sektörün sorunlarını aktardı. Bugüne dek birçok beyaz yakalının kendisini arayıp, "İhsan Ağabey, ben bir reklam ajansında creative director'üm. Memleketim Urla'dan şahane zeytin yağı getirip satabilirim ancak mahalle baskısı buna izin vermiyor. Yapamıyorum, utanıyorum" şeklinde dert yandığını da sözlerine ekleyen Aynacı, ilerleyen zamanlarda ofis çalışanlarının medeni cesaretini artırıcı workshop'larla bu direnci kırmayı hedeflediklerini de sözlerine ekledi.