TRT'den Yeni Kanal Müjdesi: TRT Erdoğan TRT kanallarında Recep Tayyip Erdoğan'a çok fazla yer verilmesi üzerine getirilen eleştiriler, sonunda devlet kanalını harekete geçirdi. Tek bir kanaldan 24 saat Cumhurbaşkanı'nı canlı vererek diğer kanalların yükünü azaltmak isteyen Türkiye Radyo Televizyon Kurumu, TRT Erdoğan için düğmeye bastı. Yeni kanal projesini kamuoyu ile paylaşan TRT Basın Sözcüsü Hüsamettin Akaran, artık hem kendilerinin hem de Erdoğan ve ailesinin kafaca daha rahat olacağına dikkat çekti. ''Açıkçası bize de zorluk oluyordu. Misal, Tayyip Erdoğan'ın eşinin amcasının cenazesini canlı versek mi, vermesek mi çok tartıştık ama bundan böyle bu gibi dertlerimiz olmayacak'' diyen deneyimli basın sözcüsü daha sonra şöyle devam etti: "Valla önümüz seçim şimdi her gün bir yerde açılışı olur, bayrak mitingi olur dedik. Bu kararı verdik.  İşin doğrusu, tüm vatandaşlarımızı memnun edeceğimizi düşünüyoruz. Sayın Cumhurbaşkanımızı sevenler, neredeyse bir BBG gibi açıp 24 saat kendisini izleyebilecek. Ha, zannetmiyorum ama ola ki sevmeyeni de varsa onlar da işte TRT 1'de rahatça Western izlerler. Çünkü baya bi bölündü o Western'ler son seçim döneminde. Hoş olmadı..." TRT Erdoğan'ın 7'den 70'e herkese hitap eden, zengin bir içerikle izleyicilerin karşısına çıkmak için hazırlandığını sözlerine ekleyen Hüsamettin Akaran, kanalda sadece Recep Tayyip Erdoğan'ın değil, Cumhurbaşkanı ve eşinin tüm akrabalarının yer alacağını da kaydetti. 'Bir gün değil, her gün Erdoğan' sloganıyla hazırlıkları sürdürülen TRT Erdoğan'ın, ilk günkü yayın akışının aşağıdaki gibi olması bekleniyor:  Günaydın kardeşlerim  Erdoğan ile güne merhaba  Sarayım Şahane  İşte Erdoğan'ın Stili Ekose Ceket...  Cumhurbaşkanım ve Ben Erdoğan İle Öğle Arası  Transformers (Optimus Prime'ı Erdoğan seslendirecek)  Başkanım olur musun?  Emine Hanım'la Akşam çayı (First Lady, birbirinden ilginç konukları ağırlıyor)  Muhtardan Başkana (Muhtarlarla günlük toplantıdan canlı)  Yuvarlak Masa Şovalyeleri (Saray'da verilen akşam yemeğinin ayrıntıları)  Erdoğan Ana Haber Bülteni   Spor: Bilal Erdoğan'la Okçuluk  Bunlaaaaaaar (TV Filmi)  Erdoğan ile Gece Gece… (Talk Show)