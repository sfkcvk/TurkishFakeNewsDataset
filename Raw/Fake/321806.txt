Instagram Kesintisinin Ardından BEDAŞ'tan Sert Açıklama: ''Elektriği kessek bu kadar hızlı fark etmezdiniz!'' Instagram’da dünya çağında yaşanan yaklaşık 1,5 saatlik kesinti Türkiye’de de yaşamı olumsuz yönde etkilerken, BEDAŞ'tan da konuyla ilgili bir açıklama geldi: "Komple elektriği kessek bu kadar hızlı fark etmezdiniz... Siz hayırdır ya?"  Takribi 20:30 sularında başlayan ve 1,5 saat kadar süren Instagram kesintisi kullanıcıların “Akış yenilenemiyor” hatasını almalarıyla başladı. Öncelikle hatayı kendilerinde arayarak telefonu baştan açıp kapama, hesabım çalındı mı diye panik yapma, Instagram’dan çıkıp yeniden girme ve bir de arkadaşının telefonundan deneme gibi yöntemlere başvuran milyonlar, kısa sürede olayın genel bir arızadan kaynaklandığını fark etti. Kesintinin başlamasından yaklaşık 5 dakika sonra sosyal medyadaki tepkilerle birlikte bütün Türkiye'nin Instagram'daki sorundan haberdar olduğu bilgisine ulaşılırken, BEDAŞ da duruma tepkisiz kalamadı. Konuyla ilgili olarak akşam saatlerinde kurumun internet sitesinden yapılan açıklama şöyle: "Halkımızın kahve fotoğrafları ve selfie'lerini paylaşamama konusunda gösterdiği hassasiyeti bir noktaya kadar anlamakla birlikte olaya bu kadar hızlı ve yoğun tepki verilmesini yadırgadığımızı da belirtmek isteriz. Elektrik gibi çok daha hayati öneme sahip bir konunun sorumlusu olarak aynı kesintiyi biz yaptığımızda herkesin fark etmesi kimi zaman yarım saati buluyor. Bu durum akla ister istemez vatandaşlarımızın öncelikleri konusunda bazı soru işaretlerini de getiriyor. BEDAŞ olarak 12 saat elektrik vermeyip telefon şarjlarınızı bitirmek suretiyle varlığımızı hatırlatma yoluna gitmeden önce bizim hizmetlerimize de gereken önemin verilmesini bekliyoruz. Kamuoyuna saygılarımızla"