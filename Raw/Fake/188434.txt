En Büyük Hayali Olan ''PES oynayan sevgili''ye Sonunda Kavuşan Barış Akaryurt, Kızı Bir An Evvel Terk Edebilmek İçin Bahane Arıyor... Uzun zamandır beraber PES oynayıp, iki el tavla atabileceği bir sevgili arayan Barış Akaryurt, bugünlerde hayallerine kavuşmuş olmanın buruk sevincini yaşıyor. İlişkinin “cicim ayları” olarak tanımladığı ilk 15 günlük evresinde; PES'ti, tavlaydı, bilmemneydi derken o heyecanla kızın asıl durumunu fark edemediğini söyleyen genç, “keşke Allah’tan başka bir şey dileseymişim. İlk başta her şey güzel gidiyordu ama yenilgiyi hazmedemeyip emanet playstation'ı kafamda parçalayınca yanlış giden bir şeyler olduğunu anladım. Kız bildiğin hayvan evladı çıktı. Nasıl yapıcam, ne diycem de ayrılıcam hiç bilmiyorum” sözleriyle içinde bulunduğu çıkmazı dile getirdi. Bugüne kadar yaşadığı ilişkilerde hep gerçek bir arkadaş, bir kanka gibi takılabileceği birini aradığını söyleyen Akaryurt; “Alışveriş çantası taşımaktan, dükkan gezmekten, festival filmi seyretmekten iflahım kesiliyordu. Evde film izleyelim diyorlar, aha diyorum bu sefer tamam; beraber yemek yapalımlarla, Güney Kore, İran, İskandinav sinemasıyla üç kuruşluk libidomu da orada bırakıp dönüyordum. ‘Sadece beraber uyumak istiyorum’ diye bir şey mi kaldı allah aşkına ya?” sözleriyle önceki ilişkilerinde yaşadığı hayal kırıklıklarını dile getirdi. Bu işin böyle gitmeyeceğini anladığından bari en sevdiği hobisi olan PES oyununu sevgililerine öğretmeye çalıştığını söyleyen genç: “Madem PES oynayanını bulamıyorum, bari öğreteyim dedim. Çoğu zaten 2 kere denedikten sonra sıkıldı, yalandan heveslenmiş gibi görünen de her maçta fark yiyince küsüp gitti...” dedi ve ekledi; “Eh, ben de vazgeçtim”… Şans eseri, bir internet kafenin düzenlediği turnuvada şimdiki sevgilisi olan Pelin Bulur ile tanıştığını söyleyen genç Barış, “İlk başta çok etkilenmiştim kendisinden. Gerek topu alışı, gerek topla dönüşü, defansın arkasına yaptığı uzun koşular. Tam bir maestroydu. Hayatımın kadınını bulmuştum...” diyerek şöyle devam etti: “Annemler yazlığa gidince fırsat bu fırsat dedim; biraları çerezleri, arkadaştan da PES'i istedim. Şahane bir ev ortamı yaratıp kızı davet ettim. Normal normal oynarken, bu üç bira içtikten sonra afedersiniz ne anam kaldı ne bacım. Yok hakem seni tuttu, yok bozuk kolu bana verdin, yok Messi oynamadı, ilk gol ofsaytı, bilmemne derken bu bildiğin hayvana dönüştü orada… Ben de hani normal yendim ya az dalga geçeyim dedim. Sen misin arkadaş? Kolu fırlatmalar, rövanş istemeler, en çok kim koydular derken tuttu aleti bana fırlattı. Hiç yoktan da 800 lira oradan zarara girdik...” Talihsiz olayın ardından bir kafede buluşup ayrılma talebini sevgilisine ileten Barış Akaryurt, sevgilisin bu talebe “kelebek” tabir edilen kesici alet ve “seni şuracıkta dilimler, o makarnaya sos yaparım bebişim. Yakma kendini de beni de...” sözleriyle karşılık verdiğini; ikinci ayrılık denemesinde ise kızın elinde olduğunu iddia ettiği seks kasedi ile engellendiğini vurguladı. Başına çok büyük bela aldığı her halinden belli olan talihsiz genç, “hayatımda duymadığım küfürleri ondan duydum. Pandikten, cüccük hareketine kadar tedavülden kalkmış her türlü el şakasına maruz kaldım. Askerden beri bu kadar çirkinliği bir arada görmemiştim. Şimdilerde yapabilirsem kendimden tiksindirme taktiği üzerine yoğunlaşacağım. Dayaksa dayak, pandikse pandik. Bir şekilde hallolacak. En olmadı, alışverişe başlayıp mağaza falan gezdireyim diyorum. O kadar festival filmi de seyrettim, biraz da o kanaldan yürüycem. Benim üzerimde işe yaramıştı neticede, neden olma…” derken, sevgilisinin ileriden yaptığı boyun kesme hareketi ile apar topar kalkıp toplantıyı noktaladı.