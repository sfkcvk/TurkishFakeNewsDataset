Mustafa Sarıgül'ün 2500 Parçalık Cenaze Yaka Fotoğrafı Koleksiyonu, Bu Haftasonu İstanbul Modern'de Şişli Belediye Başkanı Mustafa Sarıgül, katıldığı binlerce cenaze töreninde biriktirdiği yaka fotoğraflarını "Son veda" adlı bir sergiyle sanatseverlerin beğenisine sundu. Toplam 2500 civarında eserin yer aldığı sergi, bu haftasonundan itibaren bir hafta boyunca İstanbul Modern'de ziyaretçileriyle buluşacak. Siyasete atıldığı ilk yıllardan beri, birçoğunda en önde yer aldığı binlerce cenaze törenine iştirak eden Sarıgül, sergiyle ilgili olarak basına yaptığı açıklamada "Rahmetlilerin epey bir bölümü şöyle ya da böyle önemli insanlar oldundan her cenazeden bir yaka fotoğrafı yadigar kaldı. Atsam ayıp, ölüye saygısızlık; atmasam bana yazık, evde binlerce mevta fotoğrafıyla oturmak kolay değil. Bir noktadan sonra insanı huzursuz ediyor, artı lüzumsuz yer işgali. 4 çuval resimden bahsediyorum size..." derken, danışmanlarıyla yaptığı beyin fırtınası sonucu fotoğrafları bu şekilde bir sergiyle değerlendirme fikrinin oluştuğunu ifade etti. Toplam 4500-5000 civarı fotoğraf arasından seçilen 2500 parça eserin sergilendiği koleksiyonda, Bülent Ecevit'ten Pipa Bacca'ya, Alparslan Türkeş'ten Michael Jackson'a, Barış Manço'dan Sezen Aksu'nun köpeği Cano'ya kadar bir çok ünlünün bulunduğunu belirten Sarıgül, dileyen sanatseverlerin cüzi bir ücret karşılığında bu fotoğraflara sahip olabileceğini de sözlerine ekledi. Gelirinin tamamı Teşvikiye Camii Yaşatma ve Güçlendirme Vakfı'na bağışlanacak olan sergi, önümüzdeki haftasonuna kadar ziyaretçilere açık olacak.