''Suçu olmayan, gözetlenmekten korkmaz'' İddiasıyla Evine Mobese Kameraları Yerleştirilmesini Talep Eden Vatandaşa, Emniyetten Olumlu Yanıt Geldi... Yozgat'ın Çayıralan ilçesinde yaşayan İsmail Yörükler(42)'in evinde bugünlerde tatlı bir telaş var. Geçtiğimiz günlerde girdiği bir tartışmada dile getirdiği "Gizli saklı bir şeyi olmayan gözetlenmekten korkmaz" iddiasını kanıtlamak için Çayıralan İlçe Emniyet Müdürlüğü'ne başvurarak evine mobese kameraları yerleştirilmesini talep eden Yörükler'e Emniyet'ten olumlu yanıt geldi. Bu akşam saaatlerinde kameraların yerleştirimesi için evde yapılan keşfin ardından basına konuşan Yörükler, devletine ve milletine bağlı dürüst insanların gözetlenmekten korkmalarını gerektirecek bir durum olmadığını belirterek, verdiği kararın arkasında olduğunu ifade etti. Elektrik tesisatçısı olduğunu söyleyen Yörükler, fikrin de 2 gün önce esnaf komşularından biriyle giriştiği bir tartışma sırasında aklına geldiğini aktararak şöyle devam etti: "Mevzu tam neydi hatırlamıyorum galiba bu internetle falan ilgiliydi yine. İsmi lazım değil bir arkadaş 'Lan bu hükümet de yakında donumuza kadar bakacak' gibi bir cümle kurdu. Ben de kendisine 'E baksınlar nolacak? Senin donunda devletine karşı gelen anarşik bir durum yoksa niye rahatsız oluyosun?' diye sordum. Amerika mamerika hep izliyor zaten biraz da devletin izlesin dedim. Onun üzerine 'e iyi mk o zaman evine de kamera koysunlar 24 saat canlı yayın yap madem öyle' şeklinde yanıt verdi. Koyardın koymazdın falan derken iş iddiaya binince ertesi gün bir dilekçeyle emniyet müdürlüğümüze başvurdum. Sağolsunlar inceleyip olumlu buldular. İnşallah yarından itibaren evimizin kapılarını devletimize sonuna kadar açmış olacağım..." Süreçte eşiyle aralarında kısa bir tartışma yaşandığını da sözlerine ekleyen Yörükler, "Bana karşı 'ya İsmail sen manak mısın ne işi var kameranın evimizde?' şeklinde bir itirazı oldu. Bari tuvalete koymasınlar kamerayı diye pazarlık etmeye çalıştı. Kendisine devlete güvenmesini, büyüklerimizin neye bakıp neye bakmayacaklarını ayıt edebileceklerini anlatmaya çalıştım ama dinlemedi. Çocukları da alıp evi terk etti. İyi de oldu" derken, eşi gitmese bile bu şekilde şüpheli davranışları olan karanlık şahısları kendisinin zaten evde barındırmayacağını net bir şekilde ifade etti.  Konuyla ilgili olarak basın mensuplarnın sorularını yanıtlayan Çayıralan İlçe Emniyet Müdürü Salih İnceler ise talebi ilk önce İçişleri Bakanlığı'na ilettiklerini, yazışmaların ardından Bakanlık'tan gereken izinlerin alınmasıyla birlikte süreci başlattıklarını belirtti. İsmail Yörükler'den "Hepimize örnek olması gereken gerçek bir vatan sevdalısı ve güvenilir bir vatandaşımız" şeklinde övgüyle bahseden İnceler, "Çok ısrar etti, komiserim lütfen aklınızda en ufak bir soru işareti kalsın istemiyorum dedi. O yüzden yine kendisinin talebiyle cep telefonu ve evdeki bilgisayarına da 24 saat gözetleme ve dilediğimiz zaman kontrol etme imkanı veren yazımlar kuracağız." diyerek gözetlemenin sadece kameralarla sınırlı kalmayacağını da sözlerine ekledi.