Yağmayan Karın Unutturduğu Vali Vasip Şahin, Bir Grup Öğretmen ve Öğrenciyle Birlikte Kar Duasına Çıktı... İstanbul Valisi Vasip Şahin uzun bir aradan sonra ilk kez görüntülendi. Aralarında çok sayıda öğretmen, öğrenci ve kamu görevlisinin yer aldığı bir grupla kar duası yapan Şahin'in moralinin oldukça bozuk olduğu dikkatlerden kaçmadı. 
 
Dün öğle saatlerinde büyük bir grubun namaz çıkışı kar duası yapacağı duyumunu alan haberciler duanın yapılacağı yerde Vali Vasip Şahin'i görünce şaşkınlıklarını gizleyemedi. 
 
 
 
Çok değil bundan bir yıl kadar önce ülkenin en popüler isimlerinden biriydi. Twitterda TT oldu, adına capsler yapıldı, google'a 'v' yazınca ilk onun adı çıktı. Ancak öğrencilerin 'vali baba'sını zor günler bekliyordu. Değişen iklim koşulları onun da popülerliğini kar gibi eritti. 
 
Bu süreçte hakkında birçok haber yapıldı. Bir anda gündemden düşmesi nedeniyle yaşadığı duygusal çöküş sonrası psikolojik tedavi gördüğü dahi iddia edilmişti. Geçtiğimiz günlerde İçişleri Bakanlığı Müsteşarı katıldığı bir tv programında bu iddiaları reddederek Şahin'in çok değerli bir bürokrat olduğunu belirttikten sonra " Valimizi meteorolojik olaylara yedirtmeyiz." açıklamasında bulunmuştu. 
 
 
 
Duanın ardından gazetecilerin sorularını yanıtlayan Vali Vasip Şahin kar duasına tekrar gündeme gelmek için çıkmadığını belirtti. Karın yağmaması durumunda yazın büyük bir susuzluk sorunuyla karşılaşılacağını belirten Şahin " Bir yağsa mikroplar da kırılacak ama..." diyerek sözlerini sonlandırdı. 
 
Vali Şahin alandan ayrılmadan önce duaya katılan öğretmen ve öğrencilerle bir süre sohbet etti. Geçtiğimiz yıl yağan kar ve okulların tatil edilmesinden söz açılınca duygusal anlar yaşandı. Birçok öğrencinin gözyaşlarını tutmakta zorlandığı gözlendi. 
 
 
 
Valinin alandan alkışlarla uğurlanmasının ardından öğrenciler adına bir basın açıklaması yapan 8. sınıf öğrencisi İlhan Karbuz(14), kar yağmamasının olumsuzluklarına değindi. Geçen yıl kar tatillerinde evde çok verimli ders çalıştıklarını ancak bu yıl kar yağmaması nedeniyle mecburen okula gittiklerini, bunun da verimi düşürdüğünü belirtti. Açıklamaların ardından kalabalık sessizce dağıldı.