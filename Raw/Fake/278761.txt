5 Gündür Kimseye SMS Atamayan Pizza Zinciri Cinnet Geçirerek Sokaktaki Vatandaşa Saldırdı... Yeni yasayla birlikte 1 Mayıs'tan itibaren tanıtım amaçlı SMS atması yasakalanan firmaların gerginliği sonunda sokağa taştı. Yasaklamanın ardından Türkiye'de faaliyetlerini yürüten bir pizza zincirinin Bakırköy şubesinin çalışanları sokaktan geçen vatandaşlara ellerindeki "Kampanya var lan kampanyaaa, 2 alıcan 1 ödicen o kadar!!" yazılı dövizlerle saldırırlarken, gerginliğin büyümesi üzerine bölgeye çevik kuvvet sevkedildi.  İstanbul Bakırköy'de hizmet veren pizzacı şubesinin çalışanları tarafından gerçekleştirilen saldırı, yeni tartışmaları da beraberinde getirdi. Şube müdürü Haluk Aden, SMS atmalarının yasaklanmasının ardından çalışanların 5 gündür çok gergin olduğunu ve bu yüzden biraz agresif bir pazarlama yöntemi seçmiş olabileceklerini kabul ederken, ''Yani agresif magresif ama yine de insanlara gecenin bir köründe mesaj atmak kadar keyif vermiyor. İnanın hala o tadı yakalayabilmiş değiliz. Elimiz hala kaşınıyor...'' sözleriyle, yaşanabilecek daha vahim olaylara karşı hazırlıklı olunması konusunda uyarılarda bulundu.   Bankalardan, pizzacılara, cinsel ürün satıcılarından, giyim mağazalarına dek birçok kurumu başıboş ve çaresiz bırakan yeni spam yasası nedeniyle piyasanın adeta barut fıçısına döndüğüne dikkat çeken uzmanların ortak görüşü ise sokaklarda kan dökülmeden evvel yasanın bir an evvel gözden geçirilerek en azından hafifletilmesi gerektiği yönünde. 1 Mayıs'tan bu yana SMS atması yasaklanan firmalar tarafından gerçekleştirilen eylemlerden bazıları şöyle: - 5 Gündür hiçbir müşterisine SMS atamayan bir bankada bu sabah itibariyle isyan başladı. SMS'lerden sorumlu ekibin ATM Yönetimi departmanını basmasının ardından yazılım değiştirilerek tüm ATM'lerde "Allahını seven TEKLIFKREDI yazıp 2298'e yollasın" yazısının akması sağlandı. Yanıt olarak gelen 12 SMS'le bir nebze sakinleşen eylemcilerle polis arasındaki pazarlıklar sürüyor.  - SMS krizine giren bir diğer firma da Bodur Jeans oldu. ''Bu amk tişörtü 1 alana 1 bedava işte ama kime anlatıyosun" şeklinde sloganlar atan firma çalışanları, hazırladıkları döviz ve pankartlarla şehir meydanına inerek çevredeki cep telefonu bayilerine saldırdılar - Ankara Kızılcahamam'da bulunan Furkan Ilıca Devremülk Tesisleri de SMS atamama mağduru olan firmalar arasına katıldı. Devremülklerin yönetim binasından 5 gündür gelen geçene kovayla sıcak su döken çalışanlar halen zapt edilebilmiş değil... - Bir süredir "domateste damping, 18'lik tuvalet kağıdında büyük indirim" mesajları atamamasının şirket ekonomisinde hiçbir değişiklik yaratmadığını fark eden Akgüller Market çalışanları, sms paketini kendilerine satan firmaya dava açmayı planlıyor... - Bursa'da mukim Brutus Pizza da, Ellerinde "Brutus Pizza & Makarna. Yemeyeni dövüyorlar" yazılı beyzbol sopaları ile vatandaşları pizza almaya ikna etti... - 12.459 kişilik SMS listesinden yalnızca 1 kişinin reklam amaçlı mesaj gelmesine izin verdiği So&Shoe Ayakkabı ve Deri'de, o 1 kişinin reklam departmanına transferi söz konusu.... - Twitter'de kamuoyu oluşturmak isteyen firmalar #SMSatamayan40binFirmaYardımBekliyor hashtaginde buluştu. Sanayi ve Ticaret Bakanı'ndan yardım talebinde bulunan firmalar; daha sonra bir whatsapp grubu kurarak birbirlerine reklam yaptı...