Beybihan Üniversitesi Genç Girişimciler Günleri, Bir Kez Daha Herhangi Bir Girişimde Bulunamayacak Gençleri Bir Araya Getirdi İstanbul Özel Beybihan Üniversitesi'nce bu yıl 3.sü düzenlenen Genç Girişimciler Günleri, bir kez daha hayatları boyunca herhangi bir işe yarar girişimde bulunamayacak olan yüzlerce genci bir araya getirdi. Bir şekilde giriştikleri işten bugüne kadar para kazanmış, önemli bir bölümü önümüzdeki bir-iki yıl içinde batacak olan girişimcilerin, tecrübelerini gençlerle paylaştığı organizasyonda üniversiteliler, bordrolu bir işe girene kadar kendilerini meşgul edecek fikirlerle heyecanlandılar. “Facebook gibi ama daha farklısı” olarak özetlenebilecek web sitesi fikirlerine, mobil cihazlar için “peynir ekmek gibi indirilecek bir aplikasyon” umutlarına ve “Abi komik tişörtler yapıcaz, çok komik olacak ama” gaza gelişlerine ev sahipliği yapan etkinlik, yarın da sürecek. Genç Girişimciler Günleri’nin açılış konuşmasını yapan Beybihan Üniversitesi Rektörü Prof.Asım Müfit Beybihan, önceki yıllarda olduğu gibi bu yıl da, adeta bir girişimde bulunacakmışçasına konferansa akın eden gençlerin gözlerindeki pırıltıyı görmekten duyduğu buruk mutluluğu dile getirdi. “Arkadaşlar, sizler bu ülkenin geleceğisiniz. Tam da bu yüzden ben oğlanı yurt dışında okutuyorum zaten. Bi şekilde vatandaşlık falan alır kurtarır kendini o... Neyse, görüyorum ki çoğunuz Beybihan Yayınları’nın 200 TL değerindeki Dijital Çağda Girişimcilik Dersleri Serisi'ni almışsınız. Aferin çocuklar. Bi girişin, bi batın, Özel Beybihan KPSS Kursu’nu da hazır ediyoruz biz o ara” diyerek konuşmasını sürdüren rektör, öğrencilere hiçbir zaman umutlarını kaybetmemelerini ve düzenli olarak sayısal Loto oynamaya devam etmelerini tavsiye etti. Rektörün konuşmasının ardından mikrofon başına gelen Sankiz Holding Yönetim Kurulu Başkanı Ali Sankiz ise, iş hayatında başarı için yaratıcılık, çok çalışma ve isteseniz bile kolay kolay batıramayacağınız büyüklükte bir mirasa sahip olmanın önemine dikkat çekti. Sankiz’in “Her şey bir hayalle başlar arkadaşlar, hayalleriniz yoksa bir yere gelmezsiniz. Gerçi varsa da büyük ihtimalle gelemezsiniz ama en azından hayal ederek falan epey bi oyalanırsınız işte ya” sözleri salondan uzun süre alkış aldı. Konuşmasına “Bakın bizim holdingin kurucusu saygıdeğer dedem Muzaffer Sankiz, sağolsun önemli bir miras bıraktığı için şimdi biz, torunları, ne istesek hayal ediyoruz. En berbat fikirlere bile para yatırmaktan çekinmiyoruz. Şu ana kadar sırf ben bi kaç yüz milyon dolar batırdım bana mısın demedi holding..." diyerek devam eden Ali Sankiz, dedesinden önemli bir miras beklemeyenlerin çıkışta CV’lerini kendisine iletebileceğini, 2000 TL maaş + sigorta + aylık İstanbulKart’ın da hiç fena olmadığını kaydetti. Ali Sankiz'a yılın genç girişimcisi ödülünü vermek üzere sahneye gelen Beybihan Üniversitesi Girişimcilik Kulübü Başkanı Orkun Taşan da, bu yıl 3.sü düzenlenen organizasyonun hiçbir işe yaramasa bile seneye iş başvurusu yaparken CV'sinde çok şık duracağına vurgu yaptı. Organizayona katılan herkese teşekkür eden Taşan, “Beyler bu arada aklıma ne geldi ya. Bu semineri seneye aplikasyon olarak çıkaralım. Düşünsenize abi, indiricen app’ı, direk bağlanıcan. Katılım sertifikan dijital imzalı gelicek, adrese de 50 TL’ye ‘I LOVE GİRİŞİM’ tişörtü yollarız. 40-50 cent’ten paralı olsa... 1.000 kişi indirse...” dediği esnada ağzından köpükler gelerek yere yığıldı. Arkdaşlarının yardımıyla sahneden indirilen Taşan, “Aslında girişimcilik oyunu da kodlanır ya. Angry Birds gibi abi, fırlatıcan girişimciyi karşıdan parayı vuracak” sayıklamalarıyla birlikte salondan çıkarıldı. Katılımın beklenenin çok üzerinde gerçekleştiği Beybihan Üniversitesi Genç Girişimciler Günleri, yarın sabah 09:00’da “25'ine varmadan parayı bulup alta porşeyi çekmek ve diğer motivasyon  teknikleri” adlı seminerle sürecek. Günün programı ise şöyle; 09:00 Seminer: “25'ine varmadan parayı bulup alta porşeyi çekmek ve diğer motivasyon teknikleri” 10:00 Workshop: “Youtuber olucam diye komik video çekip kendisi bile gülmemek” 10:30 Panel: “Üniversiteden 3 Arkadaşla Kurulan Bar Sahipleri Derneği: Maaşlı işe girin” 11:30 Slayt Gösterisi: “Geçtiğimiz yılın, instagram gibi ama biraz değişiği olan 50 uygulaması...” 12:00 Grup Terapisi: "O fikir benim aklıma gelmişti aslında ya :(" 12.45: Öğle teneffüsü ve 45 dakikalık kartvizit alışverişi molası 13:30 Seminer: “Mark Zuckerberg'den Steve Jobs'a...Onlarda olup sizde olmayan 101 şey...” 14:00 Seminer: “CriptoCoin'ler... İlk 3 ay yatırımcı gibi hissedip sonra batırdığınız paranın peşine düşeceğiniz seçenekler” 15:00 Açık Oturum: “Genç girişimcileri bekleyen tehlikeler: 30 senelik aile şirketini batırmak...” 16:30 Soru-Cevap ve girişimci ailelerinden gelen “Evladım nolur yapmayın” mesajlarının paylaşılması 18.00 Barkovizyon: A'an Z'ye KPSS kursları tanıtım videosu