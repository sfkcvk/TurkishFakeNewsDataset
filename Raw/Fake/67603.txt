Cumartesi Gecesi Avrupa Yakasına Geçmek İçin Taksiye Binen Genç Kız ve Taksi Şoförü, Uzun Süren Birlikteliklerini Evlilikle Noktalama Kararı Aldılar Doğum gününü sevdikleriyle beraber kutlamak için geçtiğimiz cumartesi akşamı saat 20:00 civarında Göztepe'den Taksim istikametine doğru taksiyle yola çıkan Figen Derinsöz (29) ve bindiği taksinin şoförü Yılmaz Sehim (31), köprü trafiğindeki uzun beraberliklerini evlilikle noktalama kararı aldılar. Bu mutlu haberi ailelerine ve yakın çevrelerine halen içinde bulundukları taksiden veren genç çift, evlilik işlemlerini başlatmak için, bir ara trafik açılırsa Beşiktaş Evlendirme Dairesi'ne gitmeyi planlıyorlar. Bir süre önce Taksim'e gitmek için Yılmaz Sehim yönetimindeki ticari taksiye binen Figen Derinsöz, trafikten dolayı doğum günü kutlamasını kaçırmış olsa da, hayatını birleştireceği insanı bulmuş olmanın mutluluğunu yaşıyor. Böylesine zor bir kararı vermek için yeterince zamanı olduğunu ve köprü trafiğinde geçen saatler boyunca her şeyi enine boyuna düşündüğünü ifade eden Figen Derinsöz, "Arabaya bindiğimde böyle bir şey aklımın ucundan bile geçmiyordu. Benim için Yılmaz sadece bir taksiciydi; hatta ilk başlarda biraz münakaşa ettiğimizi dahi söyleyebilirim. Ancak zamanla onu daha iyi tanıdım ve içindeki o sıcak, sevecen, sadık erkeği gördüm. Kesinlikle pişman olacağım acele bir karar verdiğimi sanmıyorum..." dedi. Ailesinin henüz Yılmaz'ı görme fırsatı yakalayamadığını ancak kendisinin verdiği karara saygı duyacaklarından emin olduğunu belirten genç kız, evlilik kararıyla sonuçlanan süreci şu sözlerle özetledi: "Genelde hep vapurla geçerdim karşıya ancak bu sefer doğum günüm diye indi-bindi yapmamak için taksiyi tercih ettim. Yolculuğumuzun başlarında her şey olağandı. Sadece köprüye gidene kadar sürekli yolu uzattığı için Yılmaz'la biraz atışmıştık, o kadar. Ben arkada oturmuş müzik dinlemeye çalışırken, o sürekli trafiğin yoğunluğundan, İstanbul'da artık yaşanmayacağından, akaryakıta gelen son zamlardan, zaten işlerin de eski tadının olmadığından falan bahsediyordu. Samimi olmam gerekirse içimden, 'Allahım n'olur şu adamı sustur artık, yoksa bu yol bitmeyecek.' dediğimi hatırlıyorum, ki yol da bitmedi gerçekten. Ancak Altunizade civarında her şey değişmeye başladı." "Köprüye tam olarak ne zaman geldiğimizi hatırlamıyorum. Sürekli telefonum çalıyordu ve erkek arkadaşım, yani eski erkek arkadaşım, beni acayip darlıyordu. Doğum günümde trafiğin ortasında mahsur kalan bendim ama suçlanan da yine bendim. Dakikalar, saatler geçtikçe gerginliğim arttı; daha sonra da ağlamaya başladım. İşte o zaman Yılmaz'ın sevecenliğini fark ettim. 'Bacım ağlama yaa, rahat ol. Bak etrafına, bir biz miyiz trafikte kalan' şeklinde beni teskin etmeye çalışıyordu. Biraz rahatlamak ve içimi dökmek için, ona erkek arkadaşımla olan sorunlarımı anlatmaya başladım. O kadar ilgiyle yaklaşıyor, o kadar doğru tavsiyeler veriyordu ki... En sonunda, belki biraz da onun gazıyla güzel bir ayrılık mesajı yazıp yolladım eski erkek arkadaşıma. O aralar, galiba ayrılığın verdiği boşluktan olacak, Yılmaz'a bir yakınlık hissetmeye başladım." En zor zamanında kendisinin yanında sadece Yılmaz'ın bulunduğuna dikkat çeken Figen Derinsöz, trafikte bulundukları saatler boyunca hiç durmadan müstakbel eşiyle konuştuğunu ve dertleştiğini kaydetti. Yılmaz'ın bir taksici olarak her konuda çok net fikirleri olmasının onu çok çekici kıldığını söyleyen Derinsöz, köprünün orta kısmına geldiklerinde kafasındaki son soru işaretlerinin nasıl silindiğini ise, "Artık yeni bir ilişkiye hazır olduğumdan emindim. O sırada Yılmaz hiç beklemediğim bir şey yaparak, ilerlemeyen trafikte çiçek satan adamlardan benim için bir demet gül, kendisine de cep telefonu araç şarj kiti satın aldı. Hem romantik, hem de sorumluluk sahibi bir erkek vardı karşımda. Taksiye bindiğimden beri çalan Sıla albümünün de etkisiyle iyice pelte kıvamına gelmiştim zaten. O gazla kesin kararımı verdim..." sözleriyle dile getirdi. Trafikte vakit geçtikçe Yılmaz'la gelecek planları hakkında konuşmaya başladıklarını ve uzun zamandır aynı aracın içinde oldukları için birbirlerine de çok alıştıklarını belirten Derinsöz, evlilik teklifi anını şöyle anlattı: "...Ve sonunda Yılmaz, Boğazın ışıkları altında bana evlilik teklifi etti. Tabii ki hiç düşünmeden 'Evet' dedim. Mutluluğumuzu çevremizdeki araçlarda bekleyen insanlar da paylaştı. Arabalarından inerek bizi tebrik etmeye gelenler yüzünden trafik iyice arap saçına döndü ama inanın artık hiçbir şey umurumda değildi..." Son olarak, evlilik işlemlerini başlatmak için trafik açılır açılmaz Beşiktaş Evlendirme Dairesi'ne gideceklerini açıklayan Figen Derinsöz, "Umarım Yılmaz'ın eşi de bizi anlayışla karşılar ve boşanma konusunda bir sorun çıkarmaz." diyerek sözlerine son verdi. Haber yayına hazırlandığı sırada genç çift, araçları içinde halen Birinci Köprü çıkışı, Yıldız-Beşiktaş sapağında bekleme halindeydiler.