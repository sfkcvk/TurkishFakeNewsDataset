Türkiye, Ekonomik Krize Kimin Yönetiminde Gireceğini Belirlemek İçin Sandığa Gidiyor Tarihinin 18. genel seçimine girmeye hazırlanan Türkiye, yaklaşan iktisadi felaket esnasında kimin kafasına yazar kasa fırlatıp; kimin alanlarda yuhalanacağının yanıtını sandıkta vermeye hazır. Kriz alametlerinin giderek belirginleşmesi sayesinde ilk kez ekonomik buhran esnasında hükümetin başında kimin olacağını belirleme şansına sahip olan seçmenler, bu tarihi fırsatı en iyi şekilde değerlendireceklerine emin. 7 Haziran Genel Seçimleri’ne sayılı saatler kala, seçmenlerin ne için oy verecekleri de tamamen netlik kazanmış durumda. Siyasi partiler ‘Barajı geçer miyim, başkanlık sistemini getirebilir miyim, koalisyon kurar mıyım?’ gibi beklentilerle seçime girerken; vatandaşlar ise göz göre göre gelen ekonomik krizde kimin iş başında olacağını belirlemek için sandığa gidecek. Konuya ilişkin bugün bir açıklama yapan Ande-Ar Araştırma Şirketi Başkanı Ramazan Dilmen de “Halk da durumun farkında ve bunun için oy kullanacağının bilincinde. İlk defa da bir ekonomik krizde söz sahibi olduğu için de neredeyse memnun” sözleriyle tabloyu doğrulayarak, genel seçimler tarihinde bir ilk yaşandığını kaydetti. “Aslında geçmişe baktığımızda Türkiye’de seçimlerde hükümetin seçildiğini söylemek son derece güç” diyerek sözlerine başlayan Dilmen, bugüne dek yaşananlardan çeşitli örnekler verdi. Dilmen’e göre 1946’da ‘açık oy-gizli sayım’ kuralıyla yapılan ilk seçimlerde “Hangi partiye oy verirsek sandık başında bekleyen jandarma .ötümüzü kesmez?” sorusu yanıtlandı ve seçmen CHP’ye 395 milletvekili kazandırarak vücut bütünlüğünü korumayı başardı. 1970’lerin çalkantılı ortamındaysa bu defa her ikisi de ülkeye çok şey kazandıracağını iddia ettiği halde pek de bir iş yapmayan liderler arasında “Şişman ve çoban olan mı yoksa zayıf ve şiir yazan mı?” seçimi gerçekleştirildi. 12 Eylül darbesinin ardından da Türkiye, “Hangi lider, ülkede demokrasi varmış gibi yapabilir?” sualine cevap vermek üzere sandıkların başına gitti. Dilmen, bu defa da sıranın ekonomik krize geldiğini vurguladı. Bu durumun buz gibi farkında olan parti liderleri de, her şeye rağmen “Kriz geldiğinde hükümetin başına olan parti” olabilmek için canla başla mücadele ediyor. Kılıçdaroğlu, geçtiğimiz günlerde miting için bulunduğu Edirne’de yakın çevresine “Bize hiç nasip olmadı bugüne kadar, ama hayırlısıyla ilk defa başımıza iş almaya bu kadar yakınız” ifadelerini kullanırken, MHP kanadı ise 2001 krizinde de hükümette olduklarını hatırlatarak “tecrübe” vurgusu yaptı. AKP Genel Başkanı Ahmet Davutoğlu ise özel durumunu hatırlatarak vatandaştan oy talep etti. “Valla boyum diğerlerine göre kısa, daha az enerjiyle fırlatılabilir o yazar kasa benim kafama” sözleriyle herkesi kendisine oy vermeye davet eden Davutoğlu’na yanıt veren HDP Eşbaşkanı Demirtaş ise “Kürt, Alevi, Ezidi demeden artık sesini duyurmak isteyen ‘biz de doya doya krize isyan etmek istiyoruz' diyen tüm Türkiye halklarını kucaklıyoruz’’ sözleriyle bu kutsal göreve talip olduklarını ifade etti... Haber yayına hazırlandığı sırada dört partinin de ülke ekonomik krize girerken en tepede olma mücadelesi son hızıyla sürüyor.