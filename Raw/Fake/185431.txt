Balayında Yunan Adaları Sözü Veren Genç, Eşini Kardak Kayalıkları’na Çıkarttı... 6 yıllık beraberliklerini bu yaz mutlu bir evlilikle tamamlayan Onur Emeker (32) ve Meltem Türkten (26) çiftinin balayı olaylı başladı. Düğünden önce balayında Yunan Adaları sözü veren damadın, eşini dün sabah saatlerinde Kardak Kayalıkları’na çıkartması gelin tarafından tepkiyle karşılanırken, Yunanistan Dışişleri Bakanlığı’nın en kısa zamanda bir Yunan çiftinin kına gecesini Kardak’ta gerçekleştirmek için harekete geçtiği öğrenildi. Düğünlerinin öncesinde balayı planları yapılırken Onur Emeker’in son derece kendine güvenerek konuştuğunu, kesin olarak adalarda tatil sözü verdiğini belirten Meltem Türkten “İnanın ben balayına ilişkin hiçbir plana karışmadım, hepsini Onur hallediyor, bana sürpriz yapıyor diye mutlu mutlu bekledim. Bugün sabah saatlerinde Bodrum’dan bindiğimiz bir kayık bizi işte bu gördüğünüz kayalıklara getirdi… Şok olmuş durumdayım” dedi. Bir hayli sinirli olduğu gözlemlenen Türkten sözlerini “Bana sürekli olarak doğayla baş başa olacağımızı, adanın son derece bakir olduğunu, kimsenin bizi rahatsız etmeyeceğini söyleyip durdu. Buyurun, tablo ortada. Halbuki ben onun için hayatımı, gençliğimi feda ettim…” şeklinde noktaladı. Eşinin tepkileri karşısında sessizliğini bozan Onur Emeker ise “Şimdi biliyorsunuz, Mykonos çok bozdu, ipini koparan Mykonos’a geliyor. Ben istedim ki bize özel bir ada olsun, fena mı ettim?” dedi. Kimi çevreler tarafından balayı planının “Damat ucuza getirdi” şeklinde yorumlanmasının da mesnetsiz bir iddiadan ibaret olduğunu vurgulayan Emeker, “Bakın bazı şeyler maddiyatla ölçülemez. Bu kayalıkların tarihine bakın, burası için zamanında verilen mücadelelere bir bakın. Şimdi siz burayı parayla ölçebilir misiniz? Çok iddialı konuşmuş olmayayım ama bana bedava Santorini’yi verseler yine Kardak derim… Yani… Belki… Bedava diyince bir oturup düşünmek lazım aslında” dedi. Kardak Kayalıkları’nda yaşanan gelişme Yunanistan’ı da harekete geçirdi. Konuya ilişkin olarak bir basın toplantısı düzenleyen Yunanistan Dışişleri Bakanı Mitokoros Yanidis “Şimdi Türk tarafı kayalıklara yeni evli bir çifti çıkartmış durumda. Karşısına asker çıkartsan olmaz, SAT komandosu çıkartsan hiç olmaz. Kendi kendimize düşündük biz de evlenme kararı vermiş bir Yunan çiftinin kına gecelerini Kardak’ta yapmaya karar verdik” dedi. Ekonomik krizle boğuşmakta olan Yunanistan’ın düzenlenmesi planlanan kına gecesi masrafları ve gelinin eline koyulacak bir çeyrek altın için Avrupa Birliği’nden yardım talebinde bulunabileceği gelen bilgiler arasında.