AK Parti'de Barlas Ailesi Çatlağı: ''Bizi gerçekten çok aşırı mı seviyorlar yoksa dalga mı geçiyorlar?'' AK Parti Merkez Yönetim Kurulu'ndan bu sabah yapılan bir açıklama ile gazeteciliğin deneyimli isimlerinden Mehmet Barlas ve ailesi tatlı bir dille uyarıldı. Kurul Başkan Yardımcısı Şinasi Demirer düzenlediği toplantıda "Ya şimdi nasıl desek bilemiyoruz, inanın çok tatlı, sempatik bir aile ama yani bu kadar sınırısız övgü de insanı ister istemez kıllandırıyor..." ifadelerini kullanırken, parti yönetiminden bazı isimlerin Barlas Ailesi'yle ilgili olarak "lan yoksa çaktırmadan dalga mı geçiyorlar?" şeklinde ciddi şüpheleri bulunduğuna dikkat çekti. Haftalık olağan basın toplantısı için mikrofonların karşısına geçen deneyimli Başkan Yardımcısı, Barlas Ailesi'ni özel görüşmelerde övgünün dozunu fazla kaçırmamaları konusunda defalarca uyardıklarını ancak artık bazı şeylerin açık açık konuşulması gerektiğinin altını çizdi. "Çok seviyosun, o tamam. Belli ki hep övmek istiyosun, ona da tamam.  Bunlar normalde de olabilecek şeyler... Ama gerçeklikten de kopmamak lazım ya. Bizimle dalga geçen adam da durmadan övüyor mesela. Orada ince bir sınır var işte. Ne yaptıysak bir türlü anlatamadık onu..." diyen Demirer, şu ifadeleri kullandı: "Bu ne ara, nasıl oldu böyle anlamadık. Kimse okumuyo diye mi nedir, coşmuşlar maşallah. İlaç için arada bir 'ama bu sefer de olmadı, belki bazı noktalarda eksiklikler olmuş olabilir' falan deyin, bir şey diyin. Ne yapsak şahane, ne yapsak muhteşem... Yani inanın artık telefon açıp 'Canan Hanım, şu konuyu öne çıkaralım' demeye korkuyorum. En son 'sağlıktan bahsedelim' diye aramış bulundum, ertesi gün Sayın Cumhurbaşkanımız'ın gözleriyle Kuş Palazını iyileştirebildiğini yazdı... E böyle de olmuyo haliyle. Ayrıca Kuş Palazı mı kaldı gözünüzü seveyim? Kanser manser diyin bari..." Geçtiğimiz ay 4 ilçe başkanının sırf Barlas ailesi yüzünde partiden ayrılmak durumunda kaldığını da sözlerine ekleyen Şinasi Demirer, "Arkadaşlarımız bana geldiler, 'Biz hataları günahları olan ölümlü varlıklarız, böylesine kusursuz bir partiye layık değiliz.' diye istifalarını sundular. Etmeyin eylemeyin mesele tam öyle değil dediysek de dinletemedik. Durum artık parti bütünlüğümüzü tehdit eder noktaya geldi. Hadi Canan Hanım'la, Mehmet Bey bir noktada emekli olurlar, biraz sabredersek kurtuluruz derken şimdi bir de çocukları çıktı. O bunlardan da beter. Hangi biriyle baş edeceğimizi şaşırdık..." ifadelerini kullandı.  Son olarak Barlas Ailesi'ne karşı Rasim Ozan Kütahyalı-Nagehan Alçı çiftini örnek gösteren Demirer, gerektiğinde yalandan bile olsa onların dahi geri vites yapabildiğini, nispeten daha inandırıcı olduklarını belirtti. AK Parti MKYK'den sabah saatlerinde yapılan bu uyarılar Barlaslar cephesinde memnuniyetle karşılanırken, AK Parti yönetiminin basına karşı gösterdiği hassasiyetten duydukları mutluluğu da gazetelerindeki köşelerinden ve Twitter hesaplarından dile getirdiler. ''Biz sizin kadar düşünemiyoruz tabii...'' başlıklı yazısında, yönetimden gelen eleştirilerin her zamanki gibi çok isabetli, bunları bugüne dek akıl edememenin ise tamamen kendi ayıpları olduğunu söyleyen Mehmet Barlas, hazır yeri gelmişken yıllardır süregelen vesayetin AKP tarafından kaldırılmış olmasının önemine bir kez daha değinmeyi de ihmal etmedi.