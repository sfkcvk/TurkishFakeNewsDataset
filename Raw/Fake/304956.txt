Erdoğan'ın Emriyle Erdoğan'ın Emirlerine Daha İyi Uyacak Birilerinin Genel Başkan Seçildiği AKP Kongresi Erdoğan'ın 2. Bir Emrine Kadar Tamamlandı Cumhurbaşkanı Erdoğan'ın emriyle, emirlere o kadar da iyi uymayan Genel Başkan Ahmet Davutoğlu'nun devrilerek yerine yine Erdoğan'ın emriyle Erdoğan'ın emirlerine daha iyi uyacağı düşünülen Binali Yıldırım'ın Genel Başkan seçildiği AK Parti kongresi, Erdoğan'ın 2. bir emrine kadar tamamlandı. Tam bir demokrasi şöleni havasında geçen kongrenin ardından gözler Erdoğan'dan gelecek bir sonraki emre çevrilmiş durumda... "Ahmet hoca emirlere tam uymuyormuş" dışında tam olarak neden Genel Başkan değiştirildiğini bilmeyen, zaten merak da etmeyen 1405 delegenin katılımıyla gerçekleştirilen olağanüstü kongrede Erdoğan'ın emriyle oyların tamamını alan Binali Yıldırım Genel Başkan seçildi. Erdoğan'ın mesajının ayakta dinlenmesinin ardından Erdoğan'ın emriyle çıktığı kürsüde Erdoğan tarafından kendisine verilen metni okuyan Yıldırım, delegelere Erdoğan adına teşekkür ederken, konuşması sırasından bir ara sesinin kısılması da yine Erdoğan'ın emriyle gerçekleşti.   Yıldırım, süresi Erdoğan tarafından belirlenen kısa konuşmasında Erdoğan'a Erdoğan'ın emirlerine sonuna kadar uyacağı konusunda bir kez de delegeler huzurunda söz verirken, konuşma dinleyenler tarafından Erdoğan'ı fazla işkillendirmeyecek makul bir derecede alkışlandı. Erdoğan'ın emriyle başladığı gibi bir şölen havasında sona eren kongrenin ardından bu akşam Erdoğan tarafından hazırlanan kabineyi Erdoğan'a sunması beklenen Yıldırım, Erdoğan'ın 2. bir emrine kadar Başbakanlık görevini yürütecek.