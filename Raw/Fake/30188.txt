Emniyet Güçleri Tarafından Bulunan Sahipsiz Bebeklere "Kader" ve "Umut" Dışında Bir İsim Verilebilmesi İçin İlk Adım Atıldı Emniyet güçleri tarafından terkedilmiş halde bulunan ve karakolda erkekse "Umut", kızsa "Kader" isimleri verilen dünün çocukları, bugün artık birer yetişkin...Ve şimdi onlar, kendileriyle aynı kaderi paylaşan çocukların makus talihlerini değiştirmek üzere, "Buluntu Vakfı" adı altında bir araya geldiler. 
 
2009 başında kurulan ve üyeleri arasında 103 Umut, 84 Kader ve bir adet de kendisini bulan polis memurunun babasının ismini vererek yaktığı Zülfikar'ın bulunduğu vakıf, terkedilmiş çocuklara daha yaratıcı isimler verilmesi konusunda Türkiye'de ilk olma niteliği taşıyan bir çalışmaya imza attı. Vakıf tarafından "Kader, Kader Değildir!" sloganıyla başlatılan kampanya çerçevesinde hazırlanan "Kayıp Çocuklar İçin İsim Önerileri - 1" adlı kitapçık, hayalgücü pek gelişmemiş polis memurlarına rehberlik ederek günahsız bebeklerin yaşamlarına bir nebze olsun ışık tutmayı amaçlıyor. 
 
Vakıf bünyesinde yapılan uzun toplantılar sonucu, içinde ortalama bir bebeğe verilebilecek 6000 kadar ismi barındıran ve karakollarda bir demirbaş halini alması gereken bu kitapçığı hazırladıklarını belirten Yazgı'nın, "Toplantıların uzun sürmesinin nedeni de kimin kim olduğunu hatırlamanın imkansıza yakın olmasıydı. Vakıfta birbirimizi ayırt edebilmek için mecburen isimlerin sonuna numara vermek zorunda kaldık. İşe de yaradı gerçi ama sonuçta ortaya Kader-14, Umut-21 gibi kuru yük gemisini çağrıştıran isimler çıktı. Gemi değiliz, insanız biz..." sözleri ise toplantının yapıldığı salonda duygusal anların yaşanmasına neden oldu. 

 
Çocuklara daha geniş bir ufuk sağlamak için, yurtdışına çıkıldığında da telaffuz ve türkçe karakter sorunu yaşatmayacak Can, Cem, Yasmin, Melis, Selin, Defne gibi isimlerin de yer aldığı kitapçığın, önümüzdeki aydan itibaren seçkin kitapçılarda ve karakollarda yerini alması planlanıyor.