'Türkücü Nihat Doğan' Tiplemesiyle Gönülleri Fetheden Başarılı Oyuncu Demir Kungül, Artık Yeni Projelerde Yer Almak İstiyor Tüm Türkiye'nin yakından takip ettiği, milyonların sevgilisi Nihat Doğan karakterini yıllardır başarıyla canlandıran başarılı oyuncu Demir Kungül, verdiği özel bir röportajda Nihat Doğan tiplemesinin gördüğü ilgiden duyduğu memnuniyeti dile getirirken, bundan sonrası için ise artık yeni projelerde de yer almak istediğini belirtti. Demir Kungül, Ankara Devlet Tiyatrosunun emektar oyuncularından biri. Tiyatroyla başladığı oyunculuk kariyerine daha sonra televizyon yapımlarıyla devam eden ve ilk olarak "Cennet Mahallesi" adlı dizide "Fırıldak Taksici Cihan" rolüyle dikkatleri üzerine çeken Kungül, uzun yıllardır da ekranlarımıza "Fantastik Türkücü Nihat Doğan" tiplemesi ile konuk oluyor. Dün akşam verdiği bir röportajla yarattığı tipleme Nihat Doğan ve kendisi hakkında merak edilen soruları yanıtlayan Demir Kungül, sözlerine Nihat Doğan karakterinin artık kendi isminin önüne geçtiğini itiraf ederek başladı. "Nihat Doğan" olarak yaşamaya alıştığını kaydeden Kungül, "Halkımız sağolsunlar çok sevdiler Nihat'ı. Çünkü Nihat kimi zaman gerçek olamayacak kadar absürd bir karakter gibi görünse bile temelde içimizden biri; biraz duygusal, sapına kadar delikanlı, hafif kafası karışık, çoğu zaman da ne yaptığını, ne söylediğini bilmeyen bir adam." diyerek canlandırdığı karakteri, mizah sektöründeki çok değerli yazar arkadaşlarının da katkılarıyla yarattığını kaydetti. Kungül, sözlerini şöyle sürdürdü: "Tabii mizahın doğası gereği zaman zaman abartı derecede saf olabiliyor Nihat, oldukça karikatürize yanları var... Ama bir anlamda biraz da sürdürülebilir bir iş olmasını sağlıyor bu. Düşünsenize, her şeyi yükleyebiliyorsunuz oynadığınız karaktere. Ne dese sakil durmuyor, ne yapsa oluyor. Yani o haliyle siyaset bile yapmaya çalışabiliyor. İşte, Nihat mesela politikaya da atılmak istiyor, öyle bir hırsı var fakat o kadar saf ki, demagoji bile yapamıyor. Orada biraz da günümüz siyasetindeki dini, milliyetçi sömürüye dair göndermeler var. O anlamda, bence yarattığı farkındalıkla önemli bir toplumsal misyonu da yerine getirdi Nihat tiplememiz." İnsanların artık dışarıda kendisine "Nihat Abi" diye seslendiklerini söyleyen usta oyuncu Kungül, "Açıkçası başlarda Nihat rolünün üzerime yapışmasından korkuyordum ancak daha sonra bu durumu ben de kanıksadım. Şimdi evdeyken eşim bile beni zaman zaman Nihat diye çağırıyor. Aramıza bir espri oldu artık bu. Hem rahmetli Kemal Sunal'ı da yıllarca Şaban diye tanıdı sevdi insanımız. Onun gibi bir efsanenin yolundan gitmek de benim için ayrıca büyük bir onur." dedi ve ekledi: "Fakat yine de oyunculuk kariyerime bundan sonra farklı rollerde devam etmek istiyorum. Şu an bazı teklifler var ancak henüz netleşmediği için fazla ayrıntıya giremiyorum. Yalnız şu kadarını söyleyeyim, belki önümüzdeki dönem dram tarzı bir yapımda sevenlerimin karşısına çıkarak onları şaşırtabilirim." Kungül, sokakta insanlardan bugüne kadar ters bir tepki alıp almadığı yönündeki bir soruyu ise, "Hayır, genelde insanımız karakteri çok sevdiğinden, gelip benimle fotoğraf çektirmek isteyenler, 'Senin ruhun benimkinin önünde diz çöker' repliğini bir kere de onlar için okumamı rica edenler oluyor. Elimden geldiğince onları kırmamaya çalışıyorum. Yalnız bir defa yaşlı bir teyze bana sokakta, 'Oğlum senin hiç aklın yok mu?' diye çıkışmıştı, bir de geçen sene ulusal psikiyatri kongresinde bipolar bozukluk üzerine bir sunumda örnek vaka olarak adım geçmişti. Onlar var enteresan denebilecek." şeklinde yanıtladı. Konuşmasında, Nihat Doğan'ı oynadığı süre içerisinde en çok eğlendiği bölüme de değinen başarılı oyuncunun, "Galiba o 'Benim ülkemin koyunu bile bir başka bakıyor' repliğini söylediğim bölümdü. Gülmekten o sahneyi kaç defada çektik hatırlamıyorum. Bütün ekip yerlerdeydi." derken dahi kahkahalarına engel olmakta bir hayli zorluk çektiği gözlerden kaçmadı. Röportajın son kısmında yoğun ısrarlara dayanamayıp kısa bir süre Nihat Doğan'ı canlandıran Demir Kungül, "Bahın size söylüyorum. Eğer benim bu repliğimi de internette 1 milyon kereden az paylaşırsanız, yemin ediyorum hakkımı helal etmem. Ölsem de benim ruhum gelir o fiber kabloları size yedirir." diyerek sevenleri için hoş bir jest yaptı.