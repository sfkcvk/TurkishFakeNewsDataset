'O'nu Kıskandırmak İçin Çıktığı Yolda 2. Çocuğunu Bekleyen S.T.(34)'den  İtiraf: ''Kıskanmıyor galiba ya?'' Yaklaşık 8 senedir karşılık bulmadan sevdiği Burcu P.’yi kıskandırmak için her şeyi yapan S.T, artık kararından vazgeçtiğini açıkladı. “Her şeyi denedim, gözünün önünde başkalarına yazdım, yetmedi sözlendim, nişanlandım, çocuk yaptım ama tık yok” sözleriyle çaresizliğini dile getiren genç baba, gelinen noktada Burcu’nun kendisini kıskanmayacağından neredeyse emin… Genç baba, “eylemsizlik” kararını iş yerinde ikinci çocuğun müjdesini aldıktan hemen sonra açıkladı. Kendisini takip etmeye gelen basın mensuplarına “Yalnız gazeteci arkadaşlar ismimi yazmazsa çok sevinirim, hanım keser beni valla eheh” ricasında bulunduktan sonra konuşmasına devam eden S.T, konuşmasını şöyle sürdürdü: “Kıskansın diye her şeyi O’nun gözünün önünde yaptım… Başkalarına yazdım, başkalarıyla sevgili oldum, başkasıyla sözlendim, nişanlandım… İlk yavrum başkasından… İlla pes edip kıskanacağını düşündüm. Psikolojik bir savaş verdiğimi sandım. Ha kıskandı, ha kıskanacak derken buyrun ikincinin de yolda olduğunu öğrendim… N’apalım… Demek ki kıskanmıyor yani… O’nun da karakteri o şekilde… Kısmet değilmiş” Platonik aşkı Burcu’dan gelen “Sevgili S...  Haberi duydum çok sevindim, Allah analı babalı büyütsün : )” mesajından sonra bu kararı verdiğini söyleyen genç baba, “Bir daha kıskandırmaya çalışmak mı? Asla” sözleriyle kararlılığını dile getirdi. Artık o'nun için daha fazla uğraşmaya değmeyeceğini ve kaybedenin zaten o olacağını da ekleyen iki çocuk babası  ‘’Zaten o mesajda analı-babalı diyor… Temennisi o yönde… Demek ki hanım ölse, gel desem bile olmuyor. Yani hanım ölsün diye değil tabi de… Olur ya ölüverir, hayat bu” diyerek kararının sonuna kadar arkasında duracağını da vurguladı. Son olarak, bir eşe, iki çocuğa ve o’nsuz geçen 8 seneye rağmen yine de her şeyin olacağına varacağını sözlerine ekleyen S.T, “İçten içe beni çok istemesine rağmen 'Hiç umrumda değil ya' gibi bir mesaj vermeye çalışıyorsa bilelim yani” sözleriyle de platonik aşkına mesaj gönderdi. Normal bir insanın bebek kutlama mesajında smiley kullanmayacağını ve bu durumun kafasında soru işareti yarattığını da sözlerine ekleyen talihsiz adam, “Yani kıskanmıyor gibi ama o hareketleri de pek normal değil… Neyse ya… Hiç belli olmaz bu işler kısmet. Bakarsın bir gün bir yerde yeniden karşılaşırız” diyerek konuşmasını sonlandırdı.