AK Parti, Bahçeli’nin Seçim İttifakı Formülüne Mesafeli: ''Formülü çözebilsek bir yanıt vericez de...'' 2019 Cumhurbaşkanlığı Seçimi için ittifak formülünü kamuoyuyla paylaşıp topu AK Parti’ye atan MHP lideri Devlet Bahçeli’nin formülü gizemini korumaya devam ediyor. “Seçim barajı üzerinde çalışıyoruz, şu anda kamuoyu ile paylaşacak noktaya değiliz” diyen AK Parti Sözcüsü Ünal, Bahçeli’nin sunduğu formülü çözebilene ödül verilmesinin gündeme geldiğini açıkladı. AK Parti Genel Başkan Yardımcısı ve Parti Sözcüsü Mahir Ünal, MYK sonrası Parti Genel Merkezi'nde basın toplantısı düzenledi. Toplantıda Zarrab davası, CHP iddiaları, Cumhurbaşkanlığı sistemi uyum yasaları ve seçim sistemi gibi bir dizi konuyu görüştüklerini dile getiren Ünal konuyu Bahçeli’nin ittifak formülüne getirdi. Oldukça gergin olduğu görülen Ünal şunları kaydetti: “Değerli basın mensupları, biliyorsunuz 2019 yılında hem genel seçimler hem de Cumhurbaşkanlığı seçimleri var. Bundan 5-6 gün önce Sayın Bahçeli iyi niyetli bir öneri sundu. Cumhur İttifakı dediği bir sistemden bahsetti. Bunu da şema ile anlattı. Gelgelelim ki biz hiçbir şey anlamadık. A ve B partisi var C diye bir ittifak kuruyorlar. Sonra bu C ittifakını kuran partiler birden E ve F oluyor. Neden oluyor? Onlar A ve B değil miydi? Neden E ve F oldular! İpler kopuveriyor. Neyse zaten Türkiye’nin acil ve öncelikli gündemi bu değil. 2019’a kadar kim öle kim kala.” Konuyu enine boyuna tartıştıklarını ama bir sonuca varmaktan şimdilik uzak olduklarını dile getiren Ünal, halka açık bir yarışmayla durumu açıklığa kavuşturma seçeneğinin de masada olduğunu ifade etti. Cumhur İttifakı formülünü anlayana 1 cumhur altını, hem anlayıp hem açıklayabilene 2 cumhur altını, anlayıp açıklayıp bunu yasal düzenleme haline getirebilene ise 3 cumhur altını + dilediği bölgeden milletvekili adaylığı teklifi verileleceği kulislerde konuşulanlar arasında.