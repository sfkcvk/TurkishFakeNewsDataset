YÖK'ün Güzel Sanatlara Geçiş İzni Rağbet Görmedi Son yıllarda bir çok üniversite öğrencisinin "ya aslında ben Güzel Sanatlar Fakültesi'ne girmek istiyordum da ailem izin vermedi" şeklindeki serzenişlerine kulak veren YÖK'ün, 2009-2010 öğretim dönemine mahsus olmak üzere tanıdığı Güzel Sanatlar Fakültesi'ne geçiş hakkı üniversitelilerden beklenen ilgiyi görmedi.
 
Sunulan bu fırsattan yararlanmak için ülke çapında sadece 12 öğrencinin başvurduğunu ve bu 12 öğrenciden de sadece 1 tanesinin yetenek sınavını geçebildiğini bildiren yetkililer, YÖK tarafından üniversite gençliğinden uzak olunmadığını kanıtlamak için başlatılan bu projenin başarısızlıkla sonuçlanmasını üzüntüyle karşıladıklarını belirttiler. Projenin fikir babası ve aynı zamanda Koordinatörü olan Mimar Sinan Üniversitesi Resim Heykel Bölümü Öğretim Görevlisi Doç. Dr. Ersin Özbükey ise yaşanan gelişmeler üzerine düzenlediği bir basın toplantısıyla görevinden istifa ettiğini duyurdu. 
 
İstifasının ardından basın mensuplarının sorularını yanıtlayan Özbükey; "onlarca yıldır üniversite kantinlerinde, öğrenci evlerinde, gençlerin buluşma noktalarında zikredilmiş bir beyandan yola çıkarak saf duygularla başlattığımız projenin bu şekilde sonuçlanmasını hiç birimiz beklemiyorduk. Sanıyorduk ki mühendislik, işletme ve tıp fakültelerinde bir tane adam kalmayacak, hepsi güzel sanatlara akın edecek, öğrenci işlerinin önünde kilometrelerce kuyruk olacak. Olmadı. Yanılmışız. Umuyorum ki üniversite öğrencilerinin bu ikircikli tavrı benden sonra yerime gelecek olan arkadaşlara ders olur....12 kişi ne lan!?!" dedi. Açıklamasının ardından hızla toplantıyı terk eden Özbükey'in oldukça sinirli olduğu gözlerden kaçmadı.