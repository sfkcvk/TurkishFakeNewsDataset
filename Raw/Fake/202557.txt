42. Yıldönümlerini Kutlayan Nedim-Mediha Kayın Çifti, Uzun Evliliğin Sırrını Açıkladı: Antidepresan... İzmir Bornova'da yaşayan Nedim-Mediha Kayın çifti, evliliklerinin 42. yıldönümü vesilesiyle düzenledikleri basın toplantısında uzun bir birlikteliğin sırlarını paylaştılar. Birbirlerine 42 yıl boyunca katlanmalarının çoğunlukla mecburiyetten kaynaklandığını ifade eden Nedim Kayın (64), "Mediha Hanım'ın ekonomik güvence arayışıydı, benim yalnızlık korkumdu, aman çocuklar etkilenmesin kaygılarıydı falan derken bir şekilde zaman geçti işte. Arada bir dayanamayacak hale geldiğimizde de tıp bilimi sağolsun, Prozac'ıyla Xanax'ıyla imdadımıza yetişti. Zaten çok bir şey de kalmadı, yakında ölür kurtuluruz hayırlısıyla" sözleriyle gençlere altın değerinde tavsiyelerde bulundu. Deneyimlerini gelecek kuşaklara aktarmak adına söz alan ilk isim 64 yaşındaki Nedim Kayın olurken, "Ha, şimdi konuşmaya başladı mı 2 saat susmaz bu. Hepimize geçmiş olsun. Bitince haber verin, benim de 2 çift lafım var" diyen Mediha Kayın (60), televizyon izlemek üzere mutfağa doğru yol aldı. Mediha Hanım'ın odayı terketmesini fesuphanallah çekerek izleyen Nedim Kayın, her şeyin gayet ortada olduğunu belirterek "Gördüğünüz gibi çocuklar, uzun bir evliliğin en önemli şartlarından biri de evde en az 2 tane televizyon bulundurmak. O sayede birbirinizin suratını mümkün mertebe görmemiş oluyorsunuz. Yoksa çekilecek çile değil" sözleriyle gençlere ilk kritik uyarısını da yapmış oldu. Uzun süre birlikte olan çoğu kişinin birbirlerine mecbur olmamaları halinde, en nihayetinde boşandıklarına dikkat çeken Nedim Bey, "Esasen evliliğin doğal ömrü 2 sene zaten. O da seks iyi olursa yani. Sonrasında durumu kurtarmak için mecburen çocuk yapıyorsunuz. Onu da yetiştirdik büyüttük derken bi 2-3 sene geçiyor, etti mi sana 5 sene. Ondan sonra iş sizin maharetinize bakıyor artık. Maddi durumunuz yerindeyse, eliniz yüzünüzü de düzgünse direkt başkasına doğru yol alıyorsunuz, yoksa da işte bizim gibi çile dolduruyorsunuz" derken, kendisinin ve eşinin yaşadıkları türlü imkansızlıklardan dolayı işlerin buraya kadar geldiğini ifade etti. Kendisinin Devlet Su İşleri'nden emekli, eşinin de ev hanımı olduğunu hatırlatan Nedim Bey, şöyle devam etti: "Dediğim gibi eğer boşanmak için gerekli şartları sağlayamıyorsanız, o zaman el mecbur eşinize tahammül etmek zorundasınız. Ha, bu nasıl olur? Onun için herkesin farklı yöntemleri var ancak biz çoluk çocuk işini bitirdikten sonra cinselliği tamamen sıfıra indirerek kendimizce önlemimizi aldık. Seks işi bir noktadan sonra eziyet halini alıyor çünkü. Zaten evlilik zor, bir de onu çekmek zorunda kalmayalım diye aramızda sözsüz bir anlaşma yapıp önce yatakları ayırdık, sonra o televizyonunu mutfakta, ben içeride izledim derken zaman geçiverdi valla..." Nedim Kayın, evlilikte en kritik aşamanın 40'lı yaşlar olduğunu söyleyerek bu dönemin boşanılmadan atlatılması halinde gerisinin çok kolay geldiğini belirtti. "40'lardayken hala bir umut var çünkü. Tren henüz kaçmadı, biraz kassam yenisini bulurum gibi düşünceler oluyor. O yüzden bizde de çok hırgür çıktı. Kaç defa ayrılma noktasına geldik." diyen ihtiyar kurt, hayata dair beklentilerini unutmalarını sağlayarak evliliklerini kurtaran antidepresanlarla da o yıllarda tanıştıklarını, kafaları tekrar yerine geldiğinde ise boşanmak için artık çok geç olduğunu söyledi. Nedim Bey'in açıklamalarını sürdürdüğü sırada basın mensuplarına çay ikram eden Mediha Hanım "Hala daha konuşuyo di mi? Hahaha. Adamın yaş ilerledikçe iyice çenesine vurdu" şeklindeki sözleriyle bir kez daha kocasının tepkisini çekti. "Ya 40 yıldır sen konuşuyosun, ben bir şey diyo muyum?" diyerek eşine çıkışan Nedim Bey, daha sonra "Al buyur sen konuş. Bakalım ne diyeceksin" diyerek mikrofonu eşine verdi. Uzun bir evliliğin formülünü iki sözcükle açıklayabileceğini söyleyen Mediha Kayın, "1-antidepresan, 2-üşengeçlik" derken, "Açıkcası üşengeçlik de en az antidepresan kadar etkili. Git yeni birisi ile tanış, kendini beğendirmeye çalış, onu tanımaya çalış, ailesine alış falan derken zaten yine aynı yola çıkıyor hepsi. Bugün biriyle evlenmeden yaşayamıyosanız, ha Nedim olmuş, ha Ethem olmuş fark etmiyor. Bir noktadan sonra herkes aynı, hepsine katlanmak zorunda kalıyorsunuz" şeklindeki sözleriyle evde tansiyonun tekrar yükselmesine neden oldu. Karısının Ethem ismini anması ile sinirlerine hakim olmakta zorlanan Nedim Bey'in "Hah bakalım.. Yine başladı Ethem mevzusu. Baban verseymiş keşke seni o kel Ethem'e de ikimiz de kurtulaymışız" sözlerinin ardından çiftin atışmaları bir süre daha sürerken, muhabirlerden temin edilen birer tane Lustral'ın ardından kavga ortamı yerini tekrar sükunete bıraktı. İlaçların alınması ile birlikte basın mensuplarının önünde yıldönümleri için mutluluk pozu veren Kayın çifti, evlilik hazırlığı yapan herkese mutluluklar dileyerek televizyon izlemek üzere odalarına çekildiler.