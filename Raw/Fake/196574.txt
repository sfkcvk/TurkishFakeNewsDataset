Ortadoğu'da Nihayet Anlayabildiği Bir Gelişme Olan Dışişleri Bakanlığı, Fırsatı Kaçırmadı: "İsrail'i kınıyoruz!" Suriye'deki iç savaş ve Ortadoğu'daki Rusya-İran-Amerika eksenli stratejik hamleler karşısında iyice kafası karışan Türkiye, İsrail'in Gazze saldırısıyla birlikte nihayet tanıdık bir gelişme olmasının rahatlığını yaşıyor. Dışişleri Bakanlığı, saldırının ardından derhal bir mesaj yayınlayarak İsrail'i kınarken, konuyla ilgili olarak bir basın toplantısı düzenleyen Müsteşar Sezgin Ademgil, son dönemde ipin ucunu iyice kaçırdıkları Ortadoğu'da İsrail'in saldırısının kendilerini rahatlattığını belirterek şöyle devam etti: "Bizim için Ortadoğu, İsrail'in arada bir Gazze'ye saldırdığı, bizim de İsrail'i kınadığımız basit bir yerdi. Sonra ne olduysa kendimizi olmadık işler içinde bulduk. Haberi duyunca Dışişleri'ndeki sevinci görmeniz lazımdı. Tıpkı eski günlerdeki gibi. Şimdi 1 ay falan İsrail'i kınasak o bizi rahat götürür..."


 

Gazze'de yaşanan insanlık dramı için çok üzgün olduklarını söyleyerek açıklamalarına devam eden Müsteşar Ademgil, "öte yandan Ortadoğu'da anlayabildiğimiz tek konunun bu olmasından dolayı buruk bir mutluluk duyduğumuzu da belirtmeden geçemeyeceğim" sözleriyle samimi itiraflarda bulundu. Arap Baharı sürecini fırsata çevirip Ortadoğu'nun abisi olmak için çıktıkları yolda işlerin pek de bekledikleri gibi gitmediğini söyleyen deneyimli Müsteşar, "Ya çok karışıkmış oralar. Şiisi, Sünnisi, Hristiyan'ı, Kürdü, Filisitinlisi, Rusya'sı, İran'ı bilmemnesi her şey birbirine girmiş. Birini idare etsen öteki patlıyor. Biz böyle olduğunu bilmiyorduk. Esad gitsin diye ağzımıdan bir laf çıktı, şimdi ülkede 150 bin mülteciyle el elde baş başta oturuyoruz..." diyerek, Gazze saldırısına kadar geçen süreçte yaşanan sıkıntıları dile getirdi.

 

Bir noktadan sonra Ortadağu'da kimin, neyi niye yaptığı hakkında zerre fikir yürütemez hale geldiklerini belirten Müsteşar Sezgin Ademgil, "Özgür Suriye Ordusu'na oynayalım dedik, meğer onlar da Filistinliler'e saldırıyorlarmış. Hamas mı İran'dan destek alıyordu El Fetih kimin adamıydı, Barzani niye öyle yaptı derken bir de Suriye'nin kuzeyinde Kürt bölgesi oluştu durduk yere. Niye öyle oldu biz de anlamadık. Neyse biz bir süre İsrail'i kınayacağız, bu arada Suriye'de de ne halt ediyorlarsa etsinler. Sıtkımız sıyrıldı afedersiniz..." ifadelerine yer verdi.

 
Ademgil, Gazze'ye saldırı haberinin Dışişleri'inde adeta bir bayram havası estirdiğini söyleyerek şöyle devam etti: 
 
"Öncelikle, İsrail'i hem yaptıklarından dolayı kınıyoruz hem de bu kadar gecikmelerinden ötürü... Aylardır ne çektiğimizi bir Allah biliyor, bir de biz. Koca bakanlık, Ortadoğu'da bir yerleri kurcalayıp yine başımıza iş alıcaz diye korkudan Suriye'e nota vermekten başka bir şey yapamaz hale gelmiştik. Neyse işte sonunda en iyi bildiğimiz şey, İsrail'i kınama fırsatı geldi. Bugün Dışişleri Bakanlığı bünyesindeki tüm bilgisayarlarda 'israilkinama_son.doc' dökümanı hazır olarak bulunmakta zaten. Girip sadece ...'lı yerleri değiştirince kınamamız hazır oluyor, geriye sadece faks çekmek kalıyor... "

 

Dışişleri Bakanlığı'nın açıklamalarının ardından bir süredir Esad'cılar ve Özgür Suriye Ordu'cular olarak ikiye bölünen vatandaşlar ise israil'e karşı tek yürek olarak birlik mesajı verdiler. Sosyal medyada her görüşten kullanıcılar İsrail'i lanetleyen mesajları yayınlarlarken, İsrail bayrağı yakma ritüeli gerçekleştirilen ilk yer Ankara oldu. Kızılay Meydanı'nda toplanan yaklaşık 2000 kişilik öfkeli kalabalık "Kahrolsun İsrail, Kahrolsun siyonizm", "Ortadoğu hakkında başka bir şey bilmek istemiyoruz", "Ne pis coğrafyaymış lan orası" sloganları attıktan sonra olaysız bir şekilde dağıldı.
 

Türkiye cephesinden gelen tepkiler İsrail'de herhangi bir yankı bulmazken, İsrail Dışişleri Bakanlığı resmi twitter hesabından yapılan açıklamada "Kınama faksınızı alıp daha öncekilerle aynı dosyaya yerleştirdik. Gözlerinizden öperiz..." ifadelerine yer verildi.