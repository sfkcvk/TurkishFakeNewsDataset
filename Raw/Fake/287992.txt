‘İşte Benim Stilim All Star’ Siyaset Dışında Bir Nedenle Gerilmeye Hasret Kalan Türkiye'ye İlaç Gibi Geldi TV8’in özlenen programı İşte Benim Stilim, “All Star” sezonuyla birlikte izleyicilerine yeniden merhaba dedi. Uzun bir dönemdir yalnızca siyasi sebeplerle sinir bozukluğu yaşayan milyonlar bir kez daha 20 liralık bir etekten çıkan etik tartışması sayesinde stres sahibi olabilecek. Birbirinden enteresan jüri üyeleri, 0’dan kavgaya ulaşma hızı 3 saniyenin altındaki yarışmacıları ve Kargo’nun solistinden ayrılmasının ardından nasıl ah aldıysa bitmek bilmeyen bir yarışma sunuculuğu kaderine mahkum olan Öykü Serter’iyle İşte Benim Stilim, bir kez daha ekranlarda. Önceki sezonlarda olduğu gibi bu yıl da evinde otururken durduk yere insanları germe konusunda oldukça iddialı olan yapım, “All Star” uygulamasıyla bu alanda rekorlara koşmak istiyor. Yarışmanın yapımcısı Turgut Aksoylu da, gösterilen ilgiden ve ilk rating’lerden bir hayli memnun. “Şöyle içinde politika olmadan doya doya gerilmeyi bu ülke özlemiş ya” diyerek sözlerine başlayan Aksoylu, liglerin de milli maç arasına girmesiyle önemli bir misyonu üstlendiklerini kaydetti. Ortadoğu’nun kendine has sorunlarından seçim sonrası sıkıntılara dek yaşananları “Ay valla buramıza kadar geldi. Pis pis siyasi şeyler. Baykal falan gördük kaç kere, günahımız neydi?” şeklinde özetleyen Aksoylu şöyle devam etti: “Biraz etten püften sebeplerle gerilmeye bizim de hakkımız yok mu? Yani gerçekten Davutoğlu, Bahçeli falan yetmedi mi? Şöyle ağız tadıyla 5-6 tane kızın o gün ne giyip ne giymediği üzerinden hem birbiriyle hem jüriyle gerginlik yaşaması hepimize biraz nefes aldıracak arkadaşlar. 77 milyonun buna ihtiyacı var…” Geçtiğimiz sezonlarda yakalanan performansı da basın mensuplarıyla paylaşan deneyimli yapımcı, önümüzdeki dönemde de benzer bir tablonun ortaya çıkmasını dilediklerini kaydetti. İşte, Yapımcı Turgut Aksoylu’nun ilettiği istatistiklerden öne çıkanlar; - Bugüne dek İşte Benim Stilim’de toplam 448 adet kavga çıktı. Bunların 4 adedi gerçekten kıyafet ve moda konularındayken, kalanlar çok geniş bir yelpazedeki başlıklardan oluşuyor. Çıkan 17 kavganın sebebi halen bulunamadı. - “Sen benim muhatabım değilsin bi kere” cümlesi 1.490 kez kuruldu. Cümle %97 oranında “Asıl sen benim muhatabım değilsin” yanıtıyla karşılandı. Örneklerin tamamında kurulan iki cümle de herhangi bir şey ifade etmedi ve var olan tartışma aynen sürdü. - 14 yarışmacı, 14’ün 2’li, 3’li, 4’lü ve 7’li tüm kombinasyonlarında kavga etmeyi başardı. “Kim kiminle neden tartıştı” haritası çıkartmaya çalışan iki TV8 çalışanı vazgeçerek istifalarını sundular. - En hızlı kavga çıkarma süresi Ayşegül’e ait. Çekimin başlamasından yalnızca 2.14 saniye sonra kavga başlatan Ayşegül, rekorunu geliştirmeye çalışacak...