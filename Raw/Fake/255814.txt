Pazartesi Mesaisini Alman Disiplini ve Çalışkanlığını Konuşarak Geçiren Türkiye'de Haftanın Kalan Günleri İçin Konu Arayışı Sürüyor 2014 Dünya Kupası finalinde Arjantin'i 1-0 yenen Almanya, 4. kez kupanın sahibi olurken, Türkiye de geleneksel Alman disiplinini ve çalışkanlığını övme şenlikleriyle bu sevince ortak oldu. Final maçının son düdüğüyle birlikte başlayıp, haftanın ilk günü mesai saatlerinin sonuna dek süren şenlikler boyunca, Çalışma Bakanlığı'nın verilerine göre toplamda orta büyüklükte bir ilçeyi 1 ay boyunca aydınlatmaya yetecek enerji ve iş gücü harcanırken, haftanın diğer günleri mesaiyi dolduracak konu arayışları ise şimdiden başlamış durumda.  Geç saatlerde biten kupa töreni nedeniyle Alman disiplini ve çalışkanlığını dün gece yeterince övme fırsatı bulamayan vatandaşların bu sabah mesainin ilk saatleriyle birlikte başlayan coşkusu görülmeye değerdi. Ülkenin dört bir yanında irili ufaklı gruplar halinde Almanlığı ve Almanya'yı övme yarışı adeta nefesleri keserken, tatil nedeniyle ülkemizde bulunan gurbetçi vatandaşlarımız, verdikleri bire bir örneklerle bu yılki şenliklerin öne çıkan isimleri oldular.  Ramazan Ayı ve bastıran sıcaklar yüzünden fiili çalışma saatlerinin bir süredir ortalama 30 dakikaya kadar indiği iş yerleri ise Alman çalışkanlığını övme coşkusunun en fazla yaşandığı yerler oldular. Cumhurbaşkanlığı yarışı, transfer piyasası, sıcak mı kötü nem mi gibi konuların bu yıl henüz bekleneni verememesi nedeniyle bir süredir mesai saatlerini doldurma konusunda sıkıntı çeken milyonlarca çalışanın katıldığı şenliklerde Almanlık olgusu bir kez daha yere göğe sığdırılamazken, çalışmanın ve disiplinin önemine de sık sık dikkat çekildi. Yurt genelinde yüksek bir katılımla gerçekleşen şenliklerden öne çıkan bazı gelişmeler ise şöyle: Devlet Su İşleri Konya Bölge Müdürlüğü'nde sabah saatlerinde 3 kişiyle sönük bir şekilde başlayan Alman disiplinini övme yarışı, öğlen saatlerinde diğer 128 çalışanın da yavaş yavaş katılımıyla giderek bir festival havasına büründü. Saat 12.30'da öğle arasında herkesin masalarına uyumaya çekilmesiyle Alman övgüsüne kısa bir ara verilirken, 14.30 itibariyle tekrar kıpırdanmalar başladı. Dairenin 37 müdür yardımcısından biri olan Muzaffer Ergüleçli'nin Almanya'daki bir akrabasının anlattığı hikayeyi şive taklitleriyle süsleyerek başarılı bir şekilde canlandırmasıyla eğlencede doruk noktası yakalanırken, şenlikler "oruç oruç bu sıcakta yeter çalıştığımız" gerekçesiyle 16.45'de mesaiyle birlikte sona erdi. Adana'da tüm nüfusun "Görüyosun di mi Löw'ü... Adanaspor'dan nerelere... Çalışkanlık böyle bir şey abi" cümlesini kurmasının ardından mesainin kalan 45 dakikasının tamamlanabilmesi için final maçının ilk yarısı yeniden izlendi. Tokat'ın Turhal ilçesinde Almanların isabetli pas oranının yüksekliğinin konuşulduğu bir devlet dairesinde, odaya bırakılan bir dosya herkesin birbirine paslamasının ardından başarılı bir biçimde bir yandaki şube müdürlüğüne savuşturuldu. Gün boyunca Almanların çalışma biçimlerinin dönüp dolaşılıp çay ocağında tartışıldığı Lauren&Keemberg Auditing firmasında, günün en üretken ismi çay sorumlusu Neşet Alaban oldu. İstanbul'un çeşitli semtlerinde Alman otomobil firmalarının galerinde çalışan yüzlerce kişi, şirketten aldıkları telefonun ardından "Nası yaa...Tatil değil mi bugün bize?" şeklinde söylenerek mesai başı yaptı. Almanya'nın adeta bir makine gibi oynadığı konusunda mutabık kalan Turyum Turizm Ankara merkez ofisinde, scanner kullanmayı bilen tek çalışanın yıllık izinde olması sebebiyle bir takım işler 1 hafta ertelendi. Kahramanmaraş'ta faaliyet gösteren Metkes Tekstil A.Ş'de 5 saat süren kupanın genel değelendirmesinin ardından konu nihayet Alman disiplinine geldi. Yaklaşık 2.5 saat de bir dönem firmaya makine kurmak için gelen Alman teknisyen ve onun çalışkanlığından bahseden çalışanlar, Almanya'nın Türkiye'nin büyümesini çekemediği sonucuna vararak evlere dağıldılar. Afyon'da bazı kahvehanelerdeki vatandaşlarımız, okeyde Alman disiplini formülünü uygulamaya geçti... Alman disiplini konusuna Dünya Kupası'ndan başlayarak, 2 Dünya Savaşı geçirmiş bir ülkenin hızlı ekonomik kalkınmasını irdeleyip günü tüketen Maslak, Albazlar Holding A.Ş.'de yarınki gündem, 600'lü yıllarda Orta Avrupa'da dağınık durumda bulunan Cermen boylarının nasıl iyi organize olarak bir araya geldiği olarak belirlendi... İstanbul Levent'te bir reklam şirketinde ise Şıvanşıtaygerin isminin doğru telaffuzu tartışmalarıyla mesai sona erdi. Firma, yarın sabah Alman disiplinini övecek olmanın mutluluğunu yaşıyor...