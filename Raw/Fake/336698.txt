14 Şubat'ta Dayanamayıp Eski Sevgilisini Arama Riskiyle Karşı Karşıya Olanlara BTK'dan Yardım Eli... 14 Şubat gece saatlerine doğru kendini kontrol edemeyerek eski sevgililerini arama tehlikesi bulunan vatandaşlara BTK yardım eli uzattı. Tüm operatörlerden, "RET ESKİ SEVGİLİ" yazarak 2222'ye gönderildiğinde, 15 Şubat sabahına kadar eski sevgililerinizi aramaya çalışırsanız meşgul tonu duyulacak. (Belki de gerçekten meşguldür) Konuyla ilgili olarak BTK'dan yapılan açıklamada, daha önceden terkedilen mühendisler tarafından geliştirilen %100 yerli ve milli bu sistemin, herhangi bir şekilde isim veya numara belirtilmesine gerek kalmadan engellenecek numaraları kendi belirleyen bir algoritmayla çalıştığı belirtilerek şu bilgiler verildi:  "Eskiden günde 100 kere aradığınız, ama aniden uzun bir mesaj gönderip ardından görüşmeyi tamamen kestiğiniz numaraları belirliyoruz. Sistem bunları bir veritabanına aktararak engelliyor. Böylece bu gece oluşabilecek birçok anlamsız telefon trafiği ve asayiş olayının da önüne geçeceğiz. Bu hizmeti sadece 1TL karşılığında vereceğiz. Abonelerin, Şubat faturalarına ESEB (Eski Sevgili Engelleme Bedeli) olarak yansıyacak."