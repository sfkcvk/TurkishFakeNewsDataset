Haluk Levent'in Gözaltına Alınması ile Sinirlerin Gerildiği Metris Cezaevi'nde, Mahkumların Tedirgin Bekleyişi Sürüyor Müzikal çalışmalarının dışında adı sık sık ticari davaları ile de gündeme gelen ünlü şarkıcı Haluk Levent'in dün akşam sularında bir kez daha gözaltına
alınması, Metris Cezaevi'ndeki mahkumlarda gergin bir bekleyişe sebebiyet verdi. 1997 senesinde Metris'te bulunduğu 9 aylık kısa süre içerisinde gerek
yaptığı beste çalışmaları, gerekse de verdiği gitar resitalleri ile mahkumların hafızasında önemli bir yer edinen Haluk Levent'in yeniden cezaevine girme
ihtimalinin doğması üzerine, daha şimdiden birçok hükümlü çözüm yolları aramaya başlamış durumda.
 
 
 Anadolu rock müziğinin önemli isimlerinden Haluk Levent'in Metristeki tutukluluk günlerinin üzerinden çok uzun zaman geçmesine rağmen, o karanlık dönemde kader ortaklığı yaptığı hükümlü arkadaşları, kendisini ve şarkılarını henüz unutabilmiş değiller. Aradan geçen 13 senelik süre zarfında bir çok mahkumun halen "Akdeniz
Akşamları"'nı dinlemeye cesaret edemedikleri belirtilirken, bazı mahkumların da bu süreçte çıkan her "Haluk Levent Gözaltında" haberinin ardından aşırı strese bağlı davranış bozukluğu semptomları gösterdiği belirtildi. 
 
Son gözaltı olayının ardından sinirlerin bir kez daha gerildiği Metris'te, mahkumlar ve görevlilerin tedirgin bekleyişi sürüyor. Konuyla ilgili olarak basına açıklamalarda bulunan Cezaevi Müdürü Ersin Özbükey, şunları söyledi: "Bizim için yeni değil tabii. Rutin 'Haluk Levent gözaltına alındı' haberlerinden biri ve yine görmeye alıştığımız manzaralar. Açıkçası ben o zamanlar görevde olmadığım için neler yaşandığını tam olarak bilemiyorum ancak, eğer söylenenler doğruysa Haluk Bey 1997 yılında cezaevimizde bulunduğu süre içerisinde 100 adet beste yapmış ve zamanının çoğunu koğuşta şarkı söyleyerek geçirmiş. Oldukça sancılı geçen o süreçte, cezaevimizden firar teşebbüslerinde patlama yaşandığı gibi bir çok mahkumun da kendilerine zarar verecek şeyler yaptığı kayıtlarda yazıyor. Maalesef Metris bugün hala o karanlık dönemin izlerini silebilmiş değil, travma sürüyor..." 
 
 
 Yıllar içerisinde bu tip haberler ile sürekli diken üzerinde durmaktan yorulan mahkumların E tipi (koğuş tipi) cezaevi sisteminden vazgeçilip, F tipi'ne geçiş için kendilerine baskı yaptıklarını ifade eden Özbükey, Haluk Levent'in maddi konularda problem yaşamaması için bir fon oluşturulduğunu da sözlerine ekledi. Mahkumlar tarafından bu fona düzenli olarak para bağışlandığını ve acil bir durumda bu fonun Haluk Bey'e aktarılmaya hazır olduğunu söyleyen Özbükey, "borçlarını ödemek için ya da ne bileyim iyi bir avukat falan tutmak için lazım olursa lütfen hiç çekinmesin. Metris sakinleri kendisinin içeri girmemesi için ellerinden geleni yapmaya hazır" diyerek ünlü sanatçıya seslendi.
 
Metris Cezaevi'nde bu gergin bekleyiş sürerken, 13 yıl önceki acıları bir kez daha yaşamak istemeyen mahkum yakınları da cezaevi dışında hazırlıklara başlamış durumdalar. "N'olur, n'olmaz" diyerek daha şimdiden "Haluk Levent'e Özgürlük!" kampanyası için çalışmalara başlayan mahkum yakınlarının, gerekirse konuyu Avrupa İnsan Hakları Mahkemesi'ne kadar taşıyacakları da gelen haberler arasında.