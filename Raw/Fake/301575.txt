Türkiye, Terör Gündemine Teslim Olmuyor: ''Şimdi bu maçın ertelenmesi Fener'e mi yaradı GS'ye mi?'' Art arda gelen patlamalar, konsoloslukların uyarıları ve vatandaşlar arasındaki tereddütlere rağmen Türkiye teröre teslim olmuyor. Dün akşamdan bu yana derbinin ertelenmesinin kime yaradığını tartışan vatandaşlar, şer odakları karşısındaki kararlılıklarını bir kez daha gösterdi. Türkiye, pazar akşamı oynanacak derbinin bomba ihbarı ve terör saldırısı şüphesi ile ertelenmesini adeta fırsat bilerek terör gündeminden hızla uzaklaştı. Ertelemenin hemen ardından olaın terör boyutunu bir kenara bırakarak bunun kime yaradığına odaklanan vatandaşlar, spor programlarına ve kıraathanelere akın etti. Galatasaraylılar bu durumun kesinlikle Fenerbahçe'ye yaradığı konusunda hemfikir olurken, Fenerbahçeliler ise ertelemenin Galatasaray lobisinin işi olduğunda ısrarcı. Beşiktaş cephesinde ise kafa karışıklığı halen devam ediyor: ''Yani birine yaradı ama...'' Son anda tatil edilen maçın ligin seyrini nasıl etki edeceğini değerlendiren Ortadoğu Uzmanı Münekkir Tekinalp ise, öncelikle maçın seyircisiz bile oynanmasının dikkat çekici olduğunu kaydetti. ''Yani seyircisiz bile oynatılmıyorsa, demek ki futbolcuların arasında ya da teknik heyetin içinde terör şüphelisi birileri var. Benim aklıma ancak bu geliyor' diyen Tekinalp, her iki kulüpte de malzemeciden, oyunculara dek herkesin iyice araştırılması gerektiğini belirtirken, Beşiktaş'ın şanlı mazisiyle asla bu tarz odakları bünyesinde barındırmayacağının da altını çizdi. Halen Yeni Yüzyıl Üniversitesi'nde Ortadoğu Araştırmaları ve Mezhep Çatışmaları üzerine doktora çalışmasını sürdüren bilim insanı, ligin kalan haftalarının çok şeye gebe olduğunun belirtmesinin yanısıra ''Yani daha bir gün önce Beşiktaş maçı oynanmış, bu maç nasıl ve neden iptal oluyor? Birileri cevap versin, Beşiktaş'a oyun mu oynanıyor?'' diyerek, kamuoyunun yanıt beklediği soruları sıraladı. Tekinalp'in bu sözleri spor ve siyaset dünyasından çok geçmeden karşılık bulurken, en sert yanıt ise ODTÜ Siyaset Bilimi Bölüm Başkanı Prof. Dr. Hasan Doğruer'den geldi. Fenerbahçe'nin asla böyle oyunlara boyun eğmeyeceğini ve o işi Galatasaray ile Beşiktaş'ın çok daha iyi bildiğini yazılı bir açıklamayla dile getiren başarılı akademisyen, çok değil 8 hafta içinde herkesin ağzının payını alacağını da kaydetti. Terör belasına aldırmadan süren tartışmalarda, dikkatleri çeken diğer bazı yorumlar ise şöyle oldu:  Kayıtlar incelensin, bomba ihbarını yapan şahıs R'leri söyleyemiyorsa ben de bir şey bilmiyorum! 
 
  Ben bu tartışmalar sayesinde tüm dünyaya "Teröre rağmen ayaktayız" mesajı verdiğimize inanıyorum. Şunu bilsinler ki Türk milleti ne olursa olsun saçma sapan futbol tartışmaları yapmaktan geri durmayacaktır. Bizi yıldırımazlar! GS yine yaptı yapacağını... Maça 2 saat kala erteletti. Niye? Fark yiyeceğini anladı... Ama elimizden kaçamayacaklar, nolursa olsun o maçı kazanıcaz. Bir de 3 temmuz süreci demek istiyorum. Çünkü ben fenerbahçeliyim.  Bombalar patlar, saldırılar olur, kundaklama vs. Bunları bir kenara bırakın da kardeşim, en son kim koydu ha? En son kim koydu, bi açın bakın lütfen.... Benim babamlar da rahmetli, Şeyh Sait İsyanı zamanında o Papazın Çayırı'nın az ötesinde maç ertelemişler hep. İsyana yenilmemek için tamamen. Biz işte böyle aileden Fenerbahçeliyiz.