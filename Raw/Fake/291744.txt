''Bize gelsene film falan izleriz'' Kalıbını Türkçe'ye Kazandıran Mithat Kalamış(57)'a SİYAD'dan Yaşam Boyu Onur Ödülü... “Bize gelsene, film falan izleriz” kalıbını Türkçe'ye kazandıran ilk isim olan Mithat Kalamış(57)'a sinema camiasından büyük vefa... Sinema Yapımcıları Derneği (SİYAD) tarafından düzenlenen ve sektörün önde gelen isimlerini bir araya getiren gecede "yaşam boyu onur ödülü" verilen Kalamış, Türkiye'de sinemaya olan ilginin artmasına yaptığı katkılar nedeniyle bu ödüle layık görüldü... Gecenin açılışını SİYAD Başkanı Mine İslimbay yaptı. “Yüzbinlerce gencimize sinema sevgisini aşılamış, kız gelecek diye imdb'den puanına bakıp film indirme kültürünün yerleşmesine vesile olmuş bir insan olarak sinema sektörümüze yaptığı katkı muazzamdır. Bugün bir çok hödük tabir ettiğimiz insan bile İran sineması'dan 2-3 film adı sayabiliyorsa, Kim ki Duk, Innaritu gibi isimlere aşinaysa hepsi Sayın Kalamış sayesindedir. Kendisi benim diyen sinema dergisinin 30 sende yapamadığını bir cümle ile başarmıştır" diyen İslimbay, daha sonra ödülünü takdim etmek üzere Mithat Kalamış'ı sahneye davet etti. Ödülü vermeden önce kendisinin de sinema ile tanışmasının bu cümle ile başladığını söyleyen Mine İslimbay, bugün SİYAD başkanı olabilmiş ise bunun en büyük sebebinin Mithat Kalamış olduğunu vurguladı. “İlk çağırılma, ilk film… Sonra ikinci… Sonra o öbür çocuk… Dördüncü, beşinci… O diğeri, ohooo… Genciz tabi o zaman eheh” diyen İslimbay, her seferinde aynı numarayı yemiş gibi yapmaktan duyduğu memnuniyeti dile getirirken, salonda duygusal anlar yaşandı. Alkışlar arasında ödülü kabul eden Kalamış ise, "Bize gelsene film falan izleriz"in öyküsünü şu sözlerle aktardı: “Sene 1984, biri var gözüme kesitrdiğim ama işte o zamanlar direkt hadi eve gidelim  diyemiyosun. Gerçi şimdi de denilmiyor galiba.. Neyse... N’apayım napayım derken evdeki VHS geldi aklıma. Bi anda öyle ağzımdan çıkıverdi cümle. “Aa sizde video mu var ne güzel, bizimkiler alamıyo” dedi atladı, Nermin’di adı yanılmıyosam. Hazırlıksız yakalandık tabi, o zaman video var evet ama film olarak bir tek 2 tane Bruce Lee, 6-7 tane de alman yapımı konulu VHS var bende. Kız gelecek diye mecbur gittim videocudan bi kaç sanatsal film istedim. Yokmuş, neyse Selvi Boylum Al Yazmalım'ı bulduk. Sağolsun o da iş gördü. Zaten 10 dakika ya izliyosun ya izlemiyosun biliyosunuz, orda Kadir Bey’in de çok faydasını gördüm yalan yok…” Kalamış'ın ardından tekrar söz alan SİYAD başkanı, bugün Türkiye'de ve dünyada 'Kızla izlemelik film' diğer bir adıyla Romantik Komedi diye bir sinema türü var ise bunda Mithat Bey ve onun gibi yaratıcı insanların katkısının yadsınamayacağını vurguladı. "Bu ödülü aynı zamanda Hugh Grant, Meg Ryan, Sandra Bullock, Drew Barymore adına, dünyanın her köşesinde her dilde 'bize gelsene film falan izleriz' demekten çekinmeyenlere veriyorum" diyen İslimbay'ın sözleri uzun süre ayakta alkışlandı.