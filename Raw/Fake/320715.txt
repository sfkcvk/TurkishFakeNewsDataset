Dünya Sağlık Örgütü'nden Türkiye'ye Anlamlı Ödül: ''Ruh hastalarının bile fikirlerine değer verilen bir ülke olarak...'' Uzun zamandır dünyadan özellikle demokrasi ve fikir özgürlüğü konularında eleştiriler alan Türkiye, bu kez olumlu bir gelişmeyle gündemde. Dünya Sağlık Örgütü, dünyanın başka yerlerinde toplumdan tecrit edilen ağır şizofreni hastalarının fikirlerine gerek devlet gerekse de toplumsal düzeyde verilen değer nedeniyle Türkiye'yi anlamlı bir plaketle ödüllendirdi. Dünya Sağlık Örgütü (WHO) adına mikrofonların karşısına geçen Basın Sözcüsü Janet Grossman, Türkiye'nin en ağır şifozreni vakalarını dahi ötekileştirmeyen ve düşüncelerine değer veren tutumuna övgüler yağdırdı. Grossman, örgüt olarak zaten bir süredir Türkiye'yi takdir ve hayranlıkla izlemekte olduklarını belirtirken, dün yaşanan gelişmelerin ardından bu tutumu ödüllendirmeleri gerektiğine karar verdiklerini ifade etti.  WHO Basın Sözcüsü'nün anlamlı konuşmasından önemli satırbaşları ise şöyle: "Dün gece Türkiye bürosundaki arkadaşımızın uyarısıyla twitter üzerinde dönen bir tartışmayı mercek altına aldık. Bir kaç kişi bir gofret firmasının reklamından hükümete darbe yapılacağı sonucunu çıkaran tweet'ler atıyordu. Başta çok üzerinde durmadık, neticede dünyanın her yerinde troll dediğimiz böyle kullanıcılar var. Ancak bir süre sonra onların troll değil söylediklerine inanan gerçek şahıslar olduğunu fark ettik. Baya da ciddiydiler üstelik. Normalde başka bir ülkede olsa bu insanlar rapor edilir ve tedavi edilmeleri için toplumdan tecrit edilecekleri akıl hastanelerine kapatılırlar. Oysa Türkiye'de durum çok farklı gelişti. Toplum duyarlı bir şekilde davranarak onların söyledikleri üzerinde düşünmeye ve tartışmaya başladı. Bununla da kalmadı hem suçlamalara konu olan firma, hem de hükümet yetkilileri onların düşüncelerini önemseyerek buna uygun adımlar attılar. Başkası olsa 'hadi oradan lan manyaklar' der geçerdi ya da tehlikeli olabileceklerini düşünerek polise şikayet ederdi ama Türkler bunu yapmadılar. Onlara değerli olduklarını hissettirerek ciddi ciddi yanıtlar verdiler. Öğrendiğimize göre firma da reklam filmini yayından kaldırarak bu konuda üzerine düşen duyarlılığı göstermiş. Bu kesinlikle örnek alınması gereken erdemli bir tavır..." Grossman, konuşmasının ardından Türkiye'nin ruh hastalarına verdiği değer için bir kez daha teşekkür ederken, özel olarak hazırlanan ve üzerinde "Dünya Sağlık Örgütü Tolerans ve Hoşgörü Örnek Ülkesi Türkiye" plaketini de basın mensuplarıyla paylaştı. Plaketin, önümüzdeki hafta içinde ülkemizi ziyaret edecek bir heyet tarafından Sağlık Bakanı'nın da katılacağı bir törenle takdim edileceği açıklandı.