Maliye Bakanı Mehmet Şimşek'ten Osmanlı'ya Saygı Duruşu: Öşür Vergisi Yolda... Osmanlı İmparatoluğu'na saygı ve Osmanlı ruhunu diriltme hamlelerine bir destek de Maliye Bakanlığı'ndan geldi. Bu akşam saatlerinde düzenlediği basın toplantısıyla Osmanlı'nın en önemli değerlerinden olan Öşür Vergisi'nin önümüzdeki mali yıl başlangıcından itibaren uygulanmaya başlanacağını müjdeleyen Şimşek, verginin maddi anlamından çok manevi değeri bulunduğuna dikkat çekerek "Kökleri şanlı ecdadımıza dayanan hiçbir vatandaşımızın buna itiraz edeceğini zannetmiyoruz. Kökü dışarıda olan varsa onları bilemem..." ifadelerine yer verdi. Maliye Bakanlığı'nın Ankara Dikmen'deki Genel Müdürlük Binası'ında gazetecileri ağırlayan Bakan Mehmet Şimşek, Osmanlı'nın bütün değerleriyle birlikte yaşatılması ve yüceltilmesi gereken bir kurum olduğunu belirterek konuşmasına başladı. Bu bağlamda Osmanlı döneminde uygulanan vergilerin de vatandaşın gündelik yaşamına taşınmasının önemine dikkat çeken Şimşek, ilk adım olarak Öşür Vergisi'nin önümüzdeki yıldan itibaren devletin düzenli olarak aldığı vergiler arasına gireceğini müjdeledi. Şimşek, Öşür Vergisi'nin tıpkı Osmanlı dönemindeki gibi nakit para olarak değil, üretilen mal her ne ise onun %10'unun devlete verilmesi şeklinde tahsil edileceğini, bu şekilde vatandaşlara ek bir nakit külfet getirilmeyeceğini de sözlerine eklerken, konuya da şu örneklerle açıklık getirmeye çalıştı: "Dolaylı vergi falan siz anlamıyosunuz, net olarak şöyle diyelim: Elinizdekinin 10'da birini bize vereceksiniz. Misal cep telefonu kılıfı mı yapıyosunuz? Getireceksiniz onun onda birini vergi dairesine teslim edeceksiniz. Penye, çimento, yedek parça, tavuk döner her ner ise. İlla vergi dairesine götürmek zorunda da değilsiniz. 10'lu pakette sakız üretiyorsan, malı dağıtıma çıkarınca uğra valiliğe, birer tanesini bırak öyle geç. Eğer gıda işindeyseniz, atıyorum Waffle'cısınız mesela, verginizi günlük olarak tahsil edicez. Çünkü fazla beklemez öyle vergi, bozulur. Siz akşam 5' doğru en yakın kamu kuruluşuna o gün çıkardığınız Waffle'ın 10'da birini paket yapıp yollayacaksınız. Kolay yani, gözünüzde büyütmeyin hiç. Sanatçılar için durum biraz daha karışık ama onu da çözdük sayılır. Diyelim müzisyensiniz, gitar çalıyorsunuz. Her ay ne kadar çalıyorsanız, onun onda biri kadarını da gelip vergi dairesinde çalacaksınız. Biz onu kaydeder itunes'tan falan satarız. Kitap mı yazdınız? 300 sayfaysa mesela, 30 sayfa da devletin için yazacaksın. Onu da öykü kitabı olarak yayınlarız. Film yapıyorsan bi kısa film de bize yapacaksın. Böyle bi sistem düşündük. Bakalım hayırlısı artık..." Elde kalan malzeme olursa onların da yurt çapında kurulacak outlet mağazalarda uygun fiyattan tekrar halka satılacağını belirten Maliye Bakanı Şimşek, böylece hem devletin ıvır kıvır malzemelere verdiği para azalarak hazinenin rahatlatılacağını hem de vatandaşın kaliteyi ucuza alma imkanına kavuşaçacağını belirtti. Şimşek, "Ayrıca mağazalarda yaratacağımız istihdamla işsizlik sorununu da çözmüş olacağız. Gördüğünüz gibi Osmanlı mükemmel bir sistem kurmuş. Boşuna övünmüyoruz ecdadımızla..." derken, Öşür Vergisi'yle atağa kalkacak olan Türk Ekonomisi'nin bölge ve dünya için yeni bir model olacağına da vurgu yaptı. Bir soru üzerine, Öşür'le birlikte şu an uygulanan vergilerin aynen alınmaya devam edeceğini söyleyen Şimşek, "Çünkü biz, geçmişten gelen köklü değerlerimizi modern dünyanın gerekleriyle birlikte düşünüp uygulamayı kendine şiar edinmiş bir hareketiz. Üstadın dediği gibi 'kökü mazide olan atiyiz'. Bunu hazmedemeyenler elbette olacaktır. Öşür diyince bile bazılarının tüyleri diken diken oldu, biliyorum. Varsın olsunlar. Bu millet, Allah'ın izniyle Öşür'ünü de Cizye'sini de Lüks Tüketim Vergisi'ni de aynı anda verebilecek şuurda bir millettir. Kimsenin de bundan kuşkusu olmasın" ifadelerine yer verdi. Şimşek, toplantının sonunda Öşür Vergi'siyle ilgili küçük bir demo da yaparken, "Evet dilerseniz şimdi direk burdan başlayalım... Buyrun önümde 10 mikrofon var, NTV'yi alıyorum burdan. Haydi hayırlı olsun..." sözleriyle birlikte mikrofonu cebine koyarak salondan uzaklaştı.