Erdoğan, Türkiye'ye Terör Saldırısı Yapmayı Planlayan Grupları Uyardı: ''AVM'ler kırmızı çizgimizdir...'' Son günlerde artan "terör saldırısı" söylentileri ve "kalabalık yerlerden uzak durun" uyarıları, Malatya'da vatandaşlara seslenen Cumhurbaşkanı Erdoğan'ın da gündemindeydi. Malatya Büyükşehir Belediyesi tarafından hizmete sokulan Yaşlı Bakım Evi Ek Hizmet Binası'nın açılış töreninde konuşan Erdoğan, başta AVM'ler olmak üzere kutsal değerlerimize yapılacak bir saldırıya kimden gelirse gelsin en sert şekilde karşılık verileceğini belirterek, Türkiye'nin kırmızı çizgilerine dikkat çekti.  Malatya Recep Tayyip Erdoğan Yaşlı Bakım ve Huzurevi Ek Hizmet Binası'nın açılışında onbinlere seslenen Cumhurbaşkanı Erdoğan'ın hedefinde bu kez Türkiye'yi tehdit eden terör grupları vardı. Konuşmasında, Türkiye'nin bölgedeki bütün etnik ve dini kesimlere eşit mesafede bulunduğuna vurgu yapan Erdoğan, "kimse bizi tahrik edip de kendi çatışmalarının içine çekmeye çalışmasın" diyerek şöyle devam etti: "Ancak buradan bir kez daha hatırlatıyorum, sınırlarımıza ve bu topraklarda kutsal bildiğimiz değerlere bir saldırısı gelmesi halinde de sessiz kalacak değiliz. Bu ülkenin bayrak, din, cep telefonu, toplu konut ve AVM gibi değerleri bizim kırmızı çizgilerimizdir... AVM'ye bomba koyacaklarmış... Neye koyuyorsun ya?! Bakın açıkca söylüyorum, bu iş öyle ATM yakmaya, kaldırım taşı sökmeye benzemez ha... En küçük, o butik tabir ettiğimiz AVM'mize daha böyle bir saldırı olduğu takdirde, değil IŞİD, babamızın oğlu olsa tanımayız, gereken neyse yaparız..." Vatandaşları da kutsal değerler üzerinden yapılan bu tarz kirli oyunlara karşı dikkatli olmaya çağıran Erdoğan, "Kardeşlerim, öfkelisiniz, tedirginsiniz, anlıyorum ama lütfen sizler de müsterih olun, AVM'lerinize gitmemezlik etmeyin. Çok açık söyliyim, herhangi bir AVM düşerse Türkiye düşer... En azından moral olarak düşer. Misal Ankara. Bir tane AVM çıkartın o insanlar nereye gideceklerini ne yapacaklarını şaşırır. Öyle ortalıkta 9-10 gün dolanırlar mal gibi. Biz çok şükür bu bilinçle bugüne kadar Edirneplex'ten Ardahanium'a bu ülkenin tek bir karış AVM'sini kimselere vermedik, bundan sonra da vermeyeceğiz. Şimdi bu hain planları yapanlar, -3 bodrum otoparklarında boğulacaklar..." sözleriyle de vatandaşlara güven aşıladı.  Cumhurbaşkanı Erdoğan'ın konuşmasının ardından kürsüye gelen İlköğretim 3. Sınıf öğrencisi Elif Ergülce(8) ise kentteki MalatyaPark AVM için yazdığı şiirle Malatyalılar'a duygusal anlar yaşattı. İşte Cumhurbaşkanı Erdoğan'ın da gözleri dolu bir halde dinlediği o şiir: Otopark'ın food court'unla 
Bodrum katta Migros'unla 
3 salonluk sinemanla 
Ne güzelsin AVM'miz... Medeniyet taşır bize 
Ne zararı var ki size? 
Yürüyen merdiveniyle 
Arş'a yürür AVM'miz... Her markaya kucak açar 
Çekilişler fırsat saçar 
Başka gidecek yer mi var? 
Oyalar bizi AVM'miz... IŞİD, Hizbullah, PKK 
Ya da artık kim varsa 
Git başka yer bombala 
Yıkılmasın AVM'miz...