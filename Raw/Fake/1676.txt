Türk Kardiyoloji Derneği'nden Önemli Uyarı: "Herkes Halil Ergün Olamaz!" Türk Kardiyoloji Derneği'nden bu sabah yapılan basın açıklamasında, Baba Evi'nden bu yana oynadığı dizilerde defalarca kalp krizi ve inme geçirmesine rağmen bir şekilde hep hayatta kalmayı başaran Halil Ergün'ün, kalp krizinin ciddiyetine gölge düşürdüğü belirtilerek, sanatçının diğer kalp hastaları için olumsuz bir örnek oluşturabileceğine dikkat çekildi.
 
Türk Kardiyoloji Derneği Genel Sekreteri Doç Dr. Ersin Özbükey, dernek adına yaptığı açıklamada, Halil Ergün'ün oynadığı dizilerde geçirdiği bunca travmaya rağmen ölmemesinin dünya tıp literatüründe "Ergun Rare Heart Syndrome" olarak anılan çok ender bir vaka olduğunu vurguladı. Çok sayıda tıbbi araştırmaya konu olmuş, üzerine yüzlerce makale yazılmış bu vakanın diğer kalp hastaları için bir örnek olamayacağının altını çizen Özbükey, Halil Ergün'ün bünyesinin milyonda bir karşılaşılan bir vaka olduğuna dikkat çekerek, diğer kalp hastalarını kendilerini bu kadar şanslı görmemeleri konusunda uyardı. 
 
Tıp dünyasının yanı sıra bunca yıldır evlatlarının çoğunlukla hayırsız çıkması nedeniyle sosyoloji ve psikoloji camiasının da ilgisini çeken Halil Ergün, ayrıca iki yakasının bir türlü bir araya gelmemesi ve sürekli borçlarla uğraşması nedeniyle ekonomi/finans dünyasında "Halil Ergün Açmazı" adıyla anılan teoriye de isim babalığı yapmıştı.