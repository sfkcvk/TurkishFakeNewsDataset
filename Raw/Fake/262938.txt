Sağlık Bakanlığı, IŞİD Militanı Kılığına Girerek Ücretsiz Tedavi Olmaya Çalışan Acemi Kasap Sayısının 400'ü Geçtiğini Açıkladı Kurban Bayramı'nın klasikleşmiş görüntülerinden biri olan acemi kasaplar bu sene de yurdun çeşitlik bölgelerinde kendilerini yaralayarak yürekleri ağızlara getirirken, Sağlık Bakanı Mehmet Müezzinoğlu, bu sabah yaptığı açıklamayla ilginç bir sahtekarlığı gözler önüne serdi. Bayramın 3. günü itibari ile Türkiye çapında 400 kadar acemi kasabın IŞİD militanı kılığına girerek devlet hastanelerinde ücretsiz tedavi olmaya çalıştığını açıklayan Bakan Müezzinoğlu, hastane personelinin dikkati ve acemi kasapların kılık değiştirmekteki başarısızlığı sayesinde büyük bir dolandırıcılığın önüne geçildiğini kaydetti. Konuyla ilgili olarak bu sabah yaptığı açıklamada, sahtekarlığın ilk olarak Sinop Devlet Hastanesi'nde ortaya çıkarıldığını belirten Müezzinoğlu, şöyle devam etti: "Vatandaşımız kolunu kesmiş, gelmiş oraya, 'ben işte Suriye'de yaralandım, Erdoğan'ın selamı var, beni tedavi edeceksiniz' diyor. Orada görev yapan nöbetçi doktor arkadaşımızın durumdan şüphelenip 'birader iyi de Sinop nere Suriye nere? Sen nasıl geldin buraya kadar?' diye sıkıştırmasıyla durum ortaya çıkıyor. Tabii ki insaniyet gereği kendisini yine tedavi ettik ama muayene ve ilaç ücretini de çatır çatır aldık. Takma sakal takıp üzerine bir hücum yeleği geçiren herkesi biz IŞİD militanı diye hastanelerimizde tedavi edeceksek işimiz var demektir..." Sinop'tan gelen ihbarın ardından yapılan incelemelerde şu ana dek Türkiye'nin çeşitli bölgelerinde bu şekilde 400'e yakın vakanın tespit edildiğini ve derhal gereken işlemlerin yapıldığını dile getiren Sağlık Bakanı Müezzinoğlu, "Bunlar yaralanma vakaları olduğu için tedavi ve ameliyat masrafları da ona göre ortalama 1500 - 2000 TL arasında tutuyor. Zamanında farkedilmemiş olsa kaba bir hesapla devletimizin 1 Milyon TL'lik bir zarar uğratılması söz konusuydu. Bunlar sizin, benim, hepimizin cebinden çıkan paralar. Yazıktır, günahtır..." sözleriyle sahtekarlığın boyutlarını da gözler önüne serdi.  Özellikle sınıra yakın illerde durumun daha da karmaşık olduğuna dikkat çeken Müezzinoğlu, gelişmeleri şu sözlerle aktardı: "Maalesef sakal bırakan kasaplarla IŞİD militanlarını ayırmanın çok güç olduğu Şanlıurfa, Hatay ve Gaziantep gibi illerimizde çok fazla yanlış anlama da yaşanıyor şu an. Şimdi tabii üzerinde kan izleri, elinde bıçakla sen Urfa'da bir hastaneye dalarsan ister istemez IŞİD militanı muamelesi görürsün. Orada vatandaşımızın da kötü bir niyeti olmayabilir ama sağlık personelimizi 'ben normal kasabım, kurban keserken oldu' diye uyarmaları gerekiyor. Bu şekilde hem IŞİD için ayrılan özel odalarımızı meşgul etmemiş hem de sahtekar damgası yememiş olurlar. Bu konuda halkımızın da bize yardımcı olmasını bekliyoruz..." Müezzinoğlu, Sağlık Bakanlığı personeline, gerçek IŞİD militanları ile acemi kasapları ayırt etmeleri için gerekli uyarıları yaptıklarını da sözlerine eklerken, uyarıların bir kısmını da kamuoyu ile paylaştı. Buna göre: - En kolay yöntem, sakalın sahte olup olmadığını test etmek. Ancak bunu sakaldan tutup elle çekerek yapmamak gerekiyor. Allah muhafaza, gerçek bir IŞİD militanı ile karşılaşıldığında istenmeyen sonuçlar doğurabilir. Mümkün mertebe uzaktan, gözlem yoluyla gitmekte fayda var... - Gerçek bir IŞİD militanı daha ziyade barut kokarken, acemi kasaplardan hafif bir işkembe ve koyun içi buharı kokusu gelecektir... - Kurşun yarası ile gelen hastanın da kasap olma ihtimali düşük. Zira henüz kesmeye niyetlendiği koç tarafından çekip vurulan bir kasap vakasıyla karşılaşmadık... - Gerçek bir IŞİD militanı ile, sıradan bir kasabı ayırt edebilmek istiyorsanız, mangal muhabbeti açmak da iyi bir yöntemdir. Hastaya "bayramdan sonra biz  de arkadaşlarla mangala gitmeyi düşünüyoruz. Ben pek anlamam ama bizim Kardioloji'den Fuat Bey şahane köfte yapar" dediğinizde cevap olarak hemen "Abi onun içine biraz kuyruk yağı koyacaksın, kemiğe yakın yerin eti de köftede iyi olur" diye muhabbete atlıyorsa bildiğiniz kasaptır, alın parasını. Bir şey söylemeden yüzünüze manasızca bakıyorsa derhal susun, bir daha da mangal konusunu açmayın...