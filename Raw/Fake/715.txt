MÜYAP ve RTÜK Anlaştı, Klip Çekmek Zorlaşıyor Türkiye Esnaf ve Sanatkarlar Konfederasyonu (TESK)'in bar, kafe gibi üye iş yerlerinden gelen şikayetleri Radyo Televizyon Üst Kurulu (RTÜK)'e iletmesi ile başlayan süreç, RTÜK'ün Müzik Yapımcıları Meslek Birliği (MÜYAP) ile uzlaşmasıyla son buldu. Uzlaşmaya göre Ferhat Göçer'in sık sık kullandığı, Mustafa Ceceli ve Gökhan Tepe'nin de son kliplerine dahil ettiği "kafeterya ve restoranlarda kavga eden çiftlere bulaşmadan, sinsice yanlarına yaklaşıp şarkı söylemeye devam eden şarkıcı figürü" başta olmak üzere bir çok ritüel tarihe karışıyor.
 
 
 TESK'ten gelen "İnsanlar kafelerde, barlarda konuşamaz oldu. Konuşurken birinin arkadan gelip gizlice şarkı söylüyor olma ihtimali paranoyaya sebebiyet veriyor" şeklindeki şikayeti MÜYAP'a ileten ve akabinde uzlaşma için görüşmelere başlayan RTÜK'ün, uzun süren toplantılardan sonra istediğini aldığı belirtildi. Gerçekleştirilen son toplantının ardından çeşitli açıklamalarda bulunan RTÜK başkanı Ersin Özbükey, "Bundan böyle kliplerde kavga eden sevgililerin arkasına sinsice yanaşarak şarkı söylenmeyeceği gibi, 17.01.2010 tarihinden itibaren geçerli olmak üzere video kliplerde altyazı uygulaması da son bulacak" dedi. "Şarkı mı dinliyoruz, film mi izliyoruz belli değil ki" diyen Özbükey, bir zamanlar TRT'de yayımlanan 'Bir Başka Gece' adlı programa atıfta bulunarak, "O günleri özlemiyorum değil. Belli başlı bir klip formatı vardı, ne güzel günlerdi, bakın konuşurken bile duygulanıyorum" ifadelerini kullandı.
 
 
 Yeni düzenlemelerinin sadece klip senaryolarında değil, sanatçıların rollerinde de değişiklik gerektireceğini belirten Özbükey konuşmasına "artık Ferhat Göçer kliplerde şarkı söylerken tek bir noktaya sabit olarak bakmak yerine, arada kameraya ve sağa sola da bakacak. Ancak şu an için ayaklı mikrofonu için herhangi bir yaptırımda bulunmayı düşünmüyoruz" şeklinde devam etti. Kliplerde çiftlerin iyi ve kötü günlerinin kolaj olarak peş peşe yayınlanmasının toplumun ilişkilere olan inancını sarstığını da iddia eden Özbükey "Ne kadar şanslıyız ki mutlu çiftlerin yastık savaşı yaptığı, ayrılık sonrasında erkeğin su bardağını elinin tersiyle devirdiği, kadının ise aynanın karşısında saçlarını kestiği bir dönemin sonuna gelmiş bulunmaktayız" diyerek sözlerini tamamlarken, Star Tv'de program yapan Nihat Hatipoğlu'nu kameraya bakması konusunda ikna etmeye çalıştıklarını da ağzından kaçırdı.