Emniyet, 1924 Yılında Başlatılan Ülkenin ilk "Geniş Çaplı Soruşturma"sında Son Dönemece Girildiğini Duyurdu Asayiş Şube Müdürlüğü Basın Sözcüsü Erkut Kertezli bu sabah yaptığı basın toplantısında, 1924'te meydana gelen ve basına "Kayıkçı Halil Efendi Hadisesi" olarak yansıyan cinayetin ardından başlatılan geniş çaplı soruşturmada son dönemece girildiğini açıkladı. Soruşturma sürecinde artık yeterince delil toplandığını belirten Kertezli, "Soruşturmanın selameti açısından çok fazla bir detay veremiyorum takdir edersiniz ki, ancak cinayeti çok büyük ihtimalle bir takım şahıs veya şahısların işlediğini kesin olarak söyleyebilirim.Bunun veya bunların en kısa zamanda yargı önüne çıkarılacağından kimsenin şüphesi olmasın." ifadelerini kullandı. 

 

Emniyet Genel Müdürlüğü'nün Ankara'daki merkez binasında gerçekleştirilen toplantıya basının ve sivil toplum kuruluşlarının yoğun ilgisi vardı. Maktül Kayıkçı Halil Efendi'nin ailesini temsilen hayattaki son akrabası olan Hafize Şenyürek (117)'in de doktor ve sağlık görevlileri nezaretinde katıldığı toplantıda, bazı şeyleri açıklamak için şartların artık olgunlaştığını belirten Basın Sözcüsü Erkut Kertezli'nin, "En son bulduğumuz kanıtlar ışığında, cinayeti biri veya birilerinin işlediği neredeyse kesinleşti" ifadeleri salonda alkışlarla karşılandı. 

 

"Geçtiğimiz senelerde olay mahaline yakın bir yerde bulduğumuz bıçağın cinayet aleti değil, çekmece kulbu olduğunu şu anda net bir şekilde söyleyebiliyoruz. Kayıkhanenin rutubetinde paslanınca, orada da artık zaman içerisinde nelerle kaynaştıysa, bıçağa benzer bir şekle kavuşmuş. Cinayetin bununla işlenmediği neredeyse kesin gibi.. " diyen Erkut Kertezli, öte yandan olayın bir cinayet olduğunun ve çok büyük bir ihtimalle bir suç aletiyle işlendiğinin, bundan da muhakkak birilerinin sorumlu olması gerektiğinin altını çizdi.  

 

Soruşturma sürecinin uzamasıyla ilgili basında yer alan eleştirileri de değerlendiren Kertezli, bu yöndeki eleştirileri getirenleri "Geniş Çaplı Soruşturma" kavramından tamamen bihaber olmakla suçladı. 

 

"Hayatında eline bi tane GBT cihazı almamış, bi tane cinayet soruşturması yürütmemiş adamlar, gazetelerinden köşelerinden halen süren soruşturma hakkında atıp tutuyor. Bakın, her şey bir yana, süregelen soruşturma hakkında böyle ileri geri konuşmak suç teşkil eder. Geniş çaplı soruşturma ciddi bir iştir, bunlarda özellikle dikkatli ve tedbirli adımlarla ilerlenir. Bugün dünyanın her yerinde bu böyledir." diyen Kertezli, medyanın olaya yaklaşımını ise "en hafif ifadeyle sorumsuzca" olarak nitelendirdi.

 

"Bugün maalesef hangi gazeteyi açsan, karşına bu soruşturmayla alakalı çirkin çirkin bir sürü itham çıkıyor... Yok efendim 'Bu olay olduğundan beri şu kadar cumhurbaşkanı bu kadar başbakan değişti', işte 'Kayıkçı Halil Efendi toprak oldu gitti ama davası ilelebet payidar kalacak', efendime söyliyim  'Biz bu davayı dedelerimizden miras almadık torunlarımızdan emanet aldık' gibi bir takım tatsız sululuklar... Koskoca adamlar, köşe yazarı olmuş ama hala böyle çiğliklere tenezzül ediyorlar. Gerçekten yazık yani..." sözleriyle köşe yazarlarına sitem eden Kertezli, bu tepkisinin "basını susturma çabası" olarak algılanmaması gerektiğini ise şu sözlerle vurguladı:

 

"Efendim gazetecinin işi eleştirmekmiş, sus diyemezmişiz... Tamam sen eleştirini yine yap, ben sana sus eleştiri yapma mı diyorum? Ama git normal soruşturmaya yap? Bi sürü normal soruşturma var, ona niye yapmıyosun? Sen tutup da illa böyle geniş çaplı soruşturmaya eleştiriyle gelirsen bana, ben de sende art niyet ararım..." 

 

Toplantıya son verirken soruşturmanın selameti açısından şu aşamada bundan fazla bir şey açıklamanın doğru olmayacağını söyleyen Erkut Kertezli, "Artık soruşturmayı genişletmekse genişletmek, o şahıs veya şahıslar işine doğru kanalize etmekse o... Daha büyük çaplısını başlatmaksa, daha büyük çaplısını başlatmak. Gerekiyosa dünyanın gelmiş geçmiş en büyük çaplı şeyini yapıcaz... Adalet er ya da geç tecelli edecek, kimsenin bundan en ufak bir şüphesi olmasın." ifadeleriyle sürecin bundan sonraki bölümü hakkında da önemli ipuçları verdi.