Türkiye, Güneydoğu'dan İç Savaş Görüntüleri Gelmiyormuş Gibi Yapabilmek İçin Alternatif Gündem Arayışlarını Sürdürüyor... Güneydoğu Anadolu Bölgesi’nde uzun süredir tüm hızıyla süren çatışmaların batıda da artık görmezden gelinemez bir hal almasıyla birlikte tedirginlik de büyüyor. Bölgedeki il ve ilçe merkezlerinden gelen iç savaş manzaralarını hiç görmemiş gibi yapmak için dikkatlerini başka konulara odaklamaya çalışan vatandaşların alternatif gündem arayışları ise tıkanma noktasında.  Cizre, Şırnak, Silopi, Sur, Diyarbakır gibi kent merkezlerinden gelen tank görüntüleri ve özel harekat timlerinin fotoğrafları yine kısıtlı ölçüde Türkiye gündemine girerken, bu haliyle bile batıdaki vatandaşların keyfini kaçırmaya yetti. Her şeye rağmen Güneydoğu’da o tip şeyler yaşanmıyormuş gibi davranabilmek adına elinden geleni yapmaya gayret gösteren vatandaşlar, ‘’Müslüman ülkede noel kutlanır mı?’’ , “Star Wars’daki ergen’den bi Darth Vader çıkar mı?’’ ve '’Nolacak şiimdi bu faizler yükselecek mi?'’ gibi gündem maddelerine ekstra önem vererek durumu geçiştirmeye çalışıyor.  Bu tarz can sıkıcı konularda her zaman “güvenli liman” olarak tabir edilen Ios mu-Android mi tartışması ise eski gücünden uzak görünüyor. Yıllardır bir şekilde süregelen bu tartışmanın artık işe yaramadığını “Niye bilmiyoruz ama o da eski tadı vermedi. Ne bileyim kimsede o tutku kalmamış gibi... Yaşımız mı geçti, noldu bilmiyoruz..." sözleriyle özetleyen vatandaşlar, en kral Apple-Samsung tartışmasının 10 dakikada sönümlenmesinden ötürü mağdur olduklarını dile getirdiler. Güneydoğu’dan gelen iç-savaş benzeri görüntülerle ilgili minimum düzeyde haber yapan yazılı ve görsel medyanın bu sağduyulu yaklaşımı her şeye rağmen takdir toplarken, böyle giderse yeterince büyük bir deprem olmadığı takdirde mecburen ülkenin bir bölümünde iç savaş yaşandığını farketmek zorunda kalacaklarını belirten vatandaşlardan bazılarının görüşleri ise şu şekilde oldu:  Ya ben mesela Silopi denilince Snoopy'i düşünmeye çalışıyorum. Sur diyen olursa 'Are you sure?' diyorum. Öyle kendimce bi taktik buldum.  Bizim dükkanda sabahtan akşama sadece A Haber ve TRT açık... Soru neydi?  Güneydoğu haberi çıkınca ben NTVSpor'u açıyorum. Hem NTV, hem spor düşünün yani. Ülke bölünse anca Diyarbakırspor Süper Lig'e çıkınca haberim olur.  Valla ben daha çok noel karşıtı gösterilere odaklanıyorum bu sıra, onlarla uğraşırken güzel vakit geçiyor. Yılbaşına kadar böyle, sonra bakalım bir yol bulunur elbet...  Altıma işememeye odaklanınca bu tip ülke ve dünya sorunları daha bir önemsizleşiyor ansızın... Hadi buyrun kaçtı biraz...  Valla birader ben ülkede son 6 aydır sadece Vodafone Arena inşaatını takip ediyorum. O yüzden onun dışındaki konulara pek odaklanmam mümkün değil ne yazık ki...