Wikileaks Belgeleri İle Birlikte Türkiye'de Her Kesimin Kendi Siyasi Görüşüne Olan İnancı Biraz Daha Pekişti Çeşitli hükumetlerden ve büyük şirketlerden sızan raporları İnternet ortamında yayması ile tanınan Wikileaks adlı sitenin dün akşam saatleri itibariyle paylaştığı bilgiler, yine dünya çapında ses getirirken, Türkiye ile ilgili yayınlanan birçok bilgi de ülke genelinde memnuniyetle karşılandı. Türkiye'nin iç ve dış siyaseti ile ilgili olarak Wikileaks'te yayınlanan belgelerin ardından ülkedeki milliyetçi, muhafazakar, ulusalcı, liberal kanatlardan yapılan ilk açıklamalar; kendilerinin siyasi görüşlerine olan inançlarının biraz daha pekiştiği ve davalarında ne kadar haklı olduklarının bir kez daha kanıtlandığı yönünde.
 
Site yetkililerince daha önce duyurulduğu gibi 28 Kasım akşamı birçok önemli raporun   adresinde paylaşılmaya başlanmasının ardından, Amerika'nın diğer ülkelerde yaptığı istihbarat çalışmalarının bir kısmı ifşa edilmiş oldu. Ortaya çıkan  manzara tüm dünyada şaşkınlıkla karşılanırken, sitedeki belgelere göre; ABD Ankara Büyük Elçiliği'nin ülkemizde yürütmüş olduğu isitbahrat çalışmaları, Türk siyaset arenasındaki her bir kişi, kurum ve kesimin ne kadar haklı olduğunu bir kez daha kanıtladı.
 
 
  
Ülke olarak haklılığa en çok ihtiyaç duyduğumuz şu günlerde, pek çok önemli belgenin Wikileaks adresinde yayınlanmasıyla birlikte ilk coşkulu haklılık muhafazakar ve liberal kesimde yaşandı. Ortaya atılan iddialara göre İsrail'in, Türk ordusunu harekete geçirmek için Amerika ile sürekli olarak temas kurması, muhafazakar kesimde "İşte herkes kimin, ne olduğunu gördü. Haklılığımız da böylece ispatlanmış oldu." şeklinde yorumlanırken, ilerleyen saatlerde ulusalcı kesimin haklılık umutları da karşılıksız kalmadı.
 
Wikileaks'te bahsi geçen Recep Tayyip Erdoğan'ın İsviçre'deki banka hesapları ve AKP'li bakanlarla ilgili iddialar ulusalcıların rahatlamasına sebep olurken, haklı haklılıklarını "İşte herkes kimin, ne olduğunu gördü. Haklılığımız da böylece ispatlanmış oldu." sözleriyle ifade ettiler.  
 
Açıklanması beklenen 250 bin dosyadan şimdiye dek sadece 220 tanesi İnternette paylaşılırken, milliyetçi kesimin bekleyişi ise uzun sürmedi. Raporlarda, Türkiye'den "Yeni Osmanlılar" olarak bahsedilmesi ve ayrıca Kürt hareketi ile ilgili olan kısımlar milliyetçi kesimi haklılığa boğarken, konu hakkında kapsamlı değerlendirmelerini ise "İşte herkes kimin, ne olduğunu gördü. Haklılığımız da böylece ispatlanmış oldu." sözleriyle yapmayı tercih ettiler.
 
 
 
Tüm Türkiye'de yankı bulan Wikileaks raporlarıyla ilgili ilk resmi açıklama ise Türkiye Taksiciler Federasyonu ve Türkiye Berberler Federasyonu'ndan  geldi. Bu sabah sıcağı sıcağına ortak bir basın toplantısı düzenleyen her iki federasyonun yetkilileri, Wikileaks'te kendilerini heyecanlandıracak herhangi yeni bir bilginin olmadığını belirterek şöyle devam ettiler: 
 
"Baktık sitede ne yazıyor diye; işte her şey Amerika'nın oyunu İsrail'in dümeni, perde arkasında çok acayip oyunlar dönüyor falan. E biz zaten bunları yıllardır söylüyorduk. Bugün federasyonlarımıza bağlı olan taksici arkadaşlarımız, berber arkadaşlarımız kendilerine müşteri olarak gelen vatandaşlarımıza bu sitede ne yazılıysa, aynısını defalarca, kimsenin dinleyip dinlemediğini düşünmeden, ısrarla, bıkmadan usanmadan anlatmışlardır. İlla internette mi söylemek lazımdı bunları yani? Öyleyse biz de açalım bir site, yer yerinden oynasın o zaman..."
 
Amerika, AKP, CHP zihniyeti, Kürt hareketi, Ordu, Cemaat ve daha birçok konuda kendileriyle aşağı yukarı aynı şeyleri ingilizce olarak söyleyen bu internet sitesine neden bu kadar önem verildiğini anlamakta güçlük çektiklerini ifade eden Federasyon yetkilileri son olarak şunları kaydettiler: 
 
"Neticede, umuyoruz ki bugüne dek 'Lan bu berber de amma kafa ütüledi' yok işte 'Taksicinin de muhabbeti çok fenaymış', 'Off, feci alçıya aldı pezevenk' gibi tavırlarla sözlerimizi kulak ardı edenler, biraz daha dikkatli olurlar. Bir bildiğimiz var ki konuşuyoruz..."