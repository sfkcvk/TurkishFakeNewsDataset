Sakin Bir Gün Geçiren Trabzonlular, Durumun Saat 21'e Kadar Değişmemesi Halinde İçlerinden 2 Gönüllüyü Vurarak Rahatlayacak... Sabah saatlerinden itibaren son derece sakin bir gün geçiren Trabzon'da sinirler giderek geriliyor. Şu ana dek il genelinde hiçbir kavga, dövüş, yaralama, silah çekme vakası yaşanmaması üzerine bir araya gelen vatandaşlar, durumun akşam 21:00’a dek değişmemesi halinde içlerinden rastgele seçecekleri 2 kişiyi vuracaklarını açıkladılar. Karadeniz’in incisi Trabzon, tarihi günlerinden birini yaşıyor. Şehrin günlük rutinlerinden olan, sinirlenip birbirine dalacak olayın bu saate kadar henüz yaşanmaması üzerine kent meydanında bir araya gelen Trabzonlular, "Kesin nazar değdi bize" görüşünde birleşirken, merkeze bağlı ilçelerden de henüz tek bir yaralama haberinin dahi gelmemesi sinirleri daha da germiş durumda.  Meydanda toplanan kalabalığı sakinleştirmek adına bir açıklama yapan Büyükşehir Belediye Başkanı Dursun Farozlar, Trabzon'un antik çağlara uzanan tarihi boyunca buna benzer krizlerle zaman zaman karşılaştığını belirterek, şehrin bu krizlerden her defasında daha da güçlü ve öfkeli bir şekilde çıktığına vurgu yaptı.  “Değerli hemşerilerim, evet maalesef görünüşe göre bugün yine o talihsiz günlerden birini yaşıyoruz. Ne yapacağız peki? Elimiz kolumuz bağlı öylece duracak mıyız? Adli vakasız mı bırakacağız şehrimizi? Bu mu bizim Trabzonluluğumuz? Hiç zannetmiyorum. Ben bu şehrin, kendi kendine yetebilecek sinir katsayısına dilediği anda ulaşabileceğini düşünenlerdenim. Siz de benimleyseniz, gelin bu işi Trabzonlu gibi bitirelim...” Konuşması, meydanda toplanan vatandaşlardan yoğun alkış alan Farozlar, durumun bu şekilde devam etmesi halinde saat 21:00’da 2 gönüllünün vurulması önerisini geitirdi. 2'den fazla gönüllü çıkması halinde vurulacak talihlilerin kurayla belirleneceğini belirten Farozlar'ın önerisi de yine büyük coşku ve alkışlarla kabul edildi. Meselenin çözüme kavuşturulmasıyla birlikte rahatlayan vatandaşlar, Belediye tarafından kurulan "Kurşunlanma gönüllüleri kayıt masası"na isimlerini yazdırmak için adeta birbirleriyle yarıştılar. Haber yayına hazırlandığı esnada Trabzon’un önümüzdeki 3 yıl boyunca hiçbir adli vaka yaşanmasa bile vurabileceği kadar gönüllü maktul sayısına ulaştığı açıklandı.