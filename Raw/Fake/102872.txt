"İnternetime dokunma" Yürüyüşüne Katıldığını Sanan 20 Bin Kişi, Böyle Bir Yürüyüşün Aslında Hiç Gerçekleşmediği Gerçeğiyle Yüzleşmeye Çalışıyor İstanbul, Taksim'de 15 Mayıs Pazar günü saat 14.00 ile 15.30 arasında "İnternetime Dokunma" yürüyüşüne katıldıklarını sanan yaklaşık 20 bin kişi, basının önemli bir bölümünde konuyla ilgili herhangi bir bilgi bulunmaması üzerine, böyle bir yürüyüşün hiçbir zaman gerçekleşmemiş olduğu gerçeğiyle karşı karşıya kaldı. Olayın ardından binlerce kişi hastanelerin psikiyatri servislerine akın ederken, bir toplu zehirlenme vakasından şüphelenen İl Sağlık Müdürlüğü'nün, şehir şebekesinin kullanma suyundan analiz için numuneler aldığı belirtildi. 

 

Sabah saatlerinde düzenlenen bir basın toplantısında kamuoyunu konu hakkında bilgilendiren İstanbul Üniversitesi Tıp Fakültesi Psikiyatri Anabilimdalı Öğretim Üyesi Doç. Dr. Efe Gürhan Söylemez, tıpta ender görülen bir "Paylaşılmış Psikotik Bozukluk" vakasıyla karşı karşıya olduklarını belirtirken, basına yaptığı açıklamada, "Dünden beri sırf bizim servisimize 600'dan fazla bu şikayetle ilgili başvuru aldık. Hepsi de birbirine benzer hikayeler anlatıyorlar. Yok işte yürüyüşe katılmışlar da, binlerce kişi varmış da, ellerinde pankartlar taşıyorlarmış da, falan da filan. Bir yığın deli saçması" ifadelerine yer verdi. 

 

Konu ile ilgili kısa bir açıklama yayınlayan İstanbul İl Sağlık Müdürlüğü Genel Koordinatörü Beşir Tüzelman ise, bu tarz vakaların genelde toksik maddelerin tetiklemesiyle ortaya çıktığını ifade ederken, "Hasta sayısının fazlalığına bakarsak şu an en akla yakın ihtimal şehir şebekesine yabancı bir maddenin karışmış olması. O konuyu İSKİ ile koordineli bir şekilde araştırıyoruz. Vatandaşlarımıza tavsiyemiz, olay açığa çıkana kadar şehir suyunu bulaşık yıkamak için dahi kullanmamaları yönünde" sözleriyle İstanbulluları uyardı.