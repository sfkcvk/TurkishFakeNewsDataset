Artık İsteseler de Alamayacakları iPhone'a Karşı Boykot Başlatan Erdoğan'a Vatandaşlardan Tam Destek: ''Yurt dışı tatiline de boykot istiyoruz reis!'' Kurdaki yükselişin ardından fiyatı 10.000 TL'yi aşan iPhone'a karşı bugün boykot çağrısı yapan Cumhurbaşkanı Erdoğan'a vatandaşlardan tam destek geldi. Boykot sayesinde artık başları daha dik bir şekilde dolaştıklarını ifade eden vatandaşlar ''Böyle daha havalı oldu. Sanki istesek alırmışız da boykot ediyormuşuz gibi...'' görüşünde birleşirlerken, boykotun yaklaşan kurban bayramı tatili öncesi Yunanistan başta olmak üzere yurt dışı tatillerini de kapsayacak şekilde genişletilmesi yönünde taleplerini dile getirdiler. Cumhurbaşkanı Erdoğan'ın iPhone başta olmak üzere Amerikan elektronik ürünlerine karşı boykot çağrısı yaparak Samsung ve Vestel gibi alternatifleri önerdiği basın toplantısı sosyal medyada geniş yankı uyandırdı. 7 TL'yi gören ABD dolarının ardından gelen zamlarla birlikte taksitle dahi bu ürünleri satın alma imkanları pek kalmayan milyonlar, para olmadığı için alamamaktansa boykot etmenin daha havalı olduğunu belirtirlerken, fakirliklerine bir duruş kazandıran bu çağrı için Cumhurbaşkanı Erdoğan'a şükran borçlu olduklarını ifade ettiler.  ''Ben gerçi şu an son çıkan Samsung'u da alamıyorum. Onlara da çok zam geldi ama olsun. iPhone farklıydı. O zengin olmayan benim gibiler için bir zenginlik alametiydi. Bir avuntuydu'' diyen psikolog Ceyda Alyüz(26) ise, ekonomik kriz yüzünden en son model iPhone'u alamıyor olmanın halkın psikolojisi üzerinde yıkıcı etkileri olabileceğine, Cumhurbaşkanı'nın boykot çağrısının bu anlamda çok yerinde ve zamanlama olarak da çok isabetli olduğuna dikkat çekti.. Boykota destek veren Onur Tuğralı(29) ise 1 ay önce evlendiğini belirterek özellikle yaklaşan Kurban Bayramı tatili öncesi Cumhurbaşkanı'ndan destek beklediğini ifade etti. ''Kurban'da Yunan adalarına gideriz'' vaadiyle eşini Ayvalık'ta balayına ikna edebildiğini ancak gelinen noktada Edirne'den öteye gitmelerinin mümkün görünmediğini söyleyen Tuğralı, ''Şimdi ben 'Euro olmuş 8 lira, nereye gidiyoruz' desem bi ton surat yerim. O yüzden bunun mutlaka milli bir mesele haline gelmesi lazım. Sayın Cumhurbaşkanımızdan ricam bir bahane bulup Yunanistan'a boykot çağrısında bulunması. Neticede Yunanistan yani, kavga için bir neden bulmak çok da zor olmaz diye tahmin ediyorum.'' sözleriyle Erdoğan'a seslendi.  Geçmiş bayram tatillerinde Türklerin akınına uğrayan Yunanistan'a bu yıl ülkemizden çok az kişinin gidebilecek olmasının Türkiye'nin imajı açısından çok sarsıcı olacağına dikkat çeken tur operatörü Yusuf Nadirler(33) de bu çağrıya destek verenlerenden. ''Bizim fakirleşsek bile ele güne laf vermememiz lazım. Şimdilik kendi içimizde idare ediyoruz durumu ama bayramda Türkler gelmeyince büyük dedikodu çıkacak biliyorum. Bunlarda para bitti galiba diyecekler. Fakir diyecekler. Bunlar böyle insanlar çünkü'' diyen Nadirler, devletin bu konuda acilen adım atarak Yunanistan boykotu başlatması gerektiğini ifade etti. Yurt dışı tatili boykotunun esasen Euro 5 TL'yi geçtiği gün başatılması gerektiğini söyleyen Zeynep Uysun(26) ise, ''Maalesef zamanında adım atılmadığı için geçen seneye kadar iyi kötü yurt dışından paylaşım yapabiliyorken bu yaz Edremit'ten story atmak durumunda  kaldım. Benim gibi yüzbinlerce insan instagram'da mağdur edildi. TBT de bir yere kadar...'' derken, devletin başı tarafından başlatılacak bir yurt dışı boykotunun geç de olsa bazı yaraları saracağını dile getirdi.