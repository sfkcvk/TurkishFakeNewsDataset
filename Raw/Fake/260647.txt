CHP'de Demokrasi Şöleni: Bir Sonraki Seçimde Başarısızlıkla İtham Edilecek Genel Başkan Belirlendi CHP'de 18. Olağanüstü Kongrenin ilk ayağı olan Genel Başkan seçimi bugün büyük bir coşku ve geniş katılımla Ankara'da gerçekleşti. Yerel seçim ve cumhurbaşkanlığı seçiminde yaşanan hayalkırıklığının ardından gözünü 2015'e çeviren Cumhuriyet Halk Partili delegeler, toplam 740 oy ile Kemal Kılıçdaroğlu'nu 2015 Genel Seçimlerinde yaşanacak başarısızlıktan sorumlu genel başkan olarak tekrar seçti.  CHP 18. Olağanüstü Kurultay'da CHP Genel Başkanı Kemal Kılıçdaroğlu 740 oy alırken, Muharrem İnce ise 415 oy aldı ve böylelikle 2015 seçimleri sonrasındaki "Kılıçdaroğlu nasıl bir strateji izlemeliydi?", "Bundan sıkıldık, suçlayacak yeni birini mi bulsak?", "Onur Akın mı - Züflü Livaneli mi?" şeklindeki tartışmalar için de start verilmiş oldu. Her iki adayın da seviyeli bir şekilde yarıştığı ve adeta demokrasi şöleni halinde geçen olağanüstü kurultayda saat saat ön plana çıkan gelişmeler ise şöyle:  - Ankara Berberler ve Kuaförler Odası'nın dün yayınladığı tebliğ ile tüm izinleri iptal edilen kadın kuaförleri iş başı yaptı. 1000'in üzerinde delege için "CHP Kadın Kolları Saçı" yapmak adına kolları sıvayan kuaförler coşkuluydu: "Çiçekçilerin 14 Şubat'ı varsa bizim de CHP kurultayımız var"  - Kurultayın erken saatlerinde her 2 adayı da oy vermeye değer bulmayan bir grup delege, Yalıkavak'ta denize girmelerinin ardından yazlık sitelerine "Oof var ya çarşaf gibiydi" nidalarıyla döndü.  - Ekmeleddin İhsanoğlu'nun kurultaya çektiği telgraf, "Alayınızın..."  sözleri haricinde okunmadı...  - Siyasete döneceğini açıklayan Abdullah Gül'ün salonun etrafında dolaşırken görüldüğü haberlerinin gelmesi üzerine güvenlik güçleri önlemlerini artırdı...  -  Kocaeli İl Örgütü, her kurultayda tüm delegelerin kendilerinden pişmaniye beklemelerinin alenen şehir ayrımcılığı olduğunu vurgulayarak protesto kararı aldı.  - Kurultayın başlangıcında yayınlanan Gezi Belgeseli'nde, delegeler 20 dakika boyunca eylem alanındaki CHP bayraklarını bulmaya çalıştı. 14:32'de görünen bir flamayı yakalayan gençlik kolları üyesi bir delege, Atatürk'ün Nutuk eseriyle ödüllendirildi.  - Kurultay salonuna giren "Baykal'ın vedasında ağlayan hafif toplu, sakallı adam" alkışlarla karşılandı. Partinin genç ve yeni üyeleri, ismi kimse tarafından tam bilinmeyen üyeyle selfie çektirdi.  - Partinin sağa çektiği endişesiyle kurultaya çağrılan 4 rot-balans ustası, seçim otobüsünde yaptıkları incelemelerin ardından "Hafif bir çekiyodu ama hallettik" demeciyle yüreklere su serpti.  - Erdoğan'ın yemin törenine nispet olarak CHP Kurultayı'na çağırılan Benin Ana muhalefet Partisi Lideri Akamo Kulimba, yanına aldığı bir miktar kuru pasta ile birlikte salondan ayrıldı.  - Kılıçdaroğlu'nun rakı sofrasına ilişkin sert sözlerinin ardından Göksu Meyhanesi'nde rezervasyon yaptıran yaklaşık 70 delege, rotayı Cepa'daki sinemaya çevirdi...  - Kurultayın yapıldığı salonun önünde Atatürk'ün imzası, İnönü'nün işitme cihazı, Ecevit'in mavi gömleği ve Baykal'ın çoraplarını satan seyyar satıcı, cirodan memnun...  - Seçim güvenliği için sandık üzerinde uyuduğu fark edilen Muharrem İnce, Kurultay Üst Kurulu tarafından uyandırıldı...  - Sandıklarda gerekli kontrolleri yapan İçişleri Bakanı Efkan Ala, Mansur Yavaş'a ait oya rastlamaması üzerine tüm CHP delegelerini tebrik ederek bakanlığa döndü.  - Ahmet Davutoğlu'ndan tebrik: ''CHP'nin 18. olağanüstü kongresinde oy çokluğu ile başkan seçilen SSK genel müdürüne.. ehehe.. şaka şaka, Allah hayırlara versile etsin...'' : 400 küsür oyla seçimi kaybeden Muharrem İnce, gün boyunca hiç plastik sandalye fırlatılmadığı gerekçesi ile kurultay'ın şeklen iptal edilmesi gerektiğini ifade etti...  - Onur Akın, sandıklardan kendisine çıkan 24 oy için teşekkür ederek, kendisine oy veren delegeleri bu akşam Can Dostlar Türkü Bar'da yapacağı programa davet etti.  - CHP kurultayından sonra balkon konuşması yapması beklenen Recep Tayyip Erdoğan'a durum izah edilmeye çalışıyor...  - Muharrem İnce'nin seçim sonucuna itiraz için YSK'ya başvuracağı söylentileri üzerine Yüsek Seçim Kurulu apar topar Kızılay'daki binasını boşalttı...