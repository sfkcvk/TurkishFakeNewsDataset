‘Rakı buzla içilmez’, ‘Yemekle içilmez’, ‘Açken içilmez’ Derken En Sonunda ‘Rakı içilmez’ Noktasına Varan Gurmeye Nevizade’de Linç Girişimi… Rakı sofrası ve rakı adabı üzerine yayınladığı görüşlerle bugüne dek toplumun geniş kesimlerinin nefretini toplamayı başaran Agah Tunaran’a (66) halk nihayet dur dedi. Yıllar boyunca rakının neyle içilmeyeceği üzerine ahkam kesmesinin ardından dün gece İstanbul Nevizade’de bir meyhanede “Ya aslında var ya rakıyı içmeyeceksin. Adabı bunu gerektirir. Rakı, şişede öylece buğulanacak.” sözlerini sarfeden deneyimli gurme, az kalsın linç ediliyordu. Görgü tanıklarının ifadesine göre, ünlü gurme Agah Tunaran dün akşam saatlerinde Nevizade’de bulunan bir meyhaneye girerek, rakı hakkındaki görüşlerini o esnada mekanda bulunanlarla paylaşmaya başladı. Bir masadan “Bak, olmaz. Cık. Rakıyla kebap hayatta olmaz. Rakı sakin içilir, oysa kebabın yağı donar” sözleriyle kebap tabağını alıp yere atan Tunaran, bir başka masada tek başına oturan müşteriyi de “Ohoo muhabbetsiz katiyen olmaz. Hadi hadi bakalım dışarı. Allahın yalnızı seni. Git sen bali falan kokla rakı senin neyine.” diyerek kovdu. Nihayet kendisine gösterilen masaya oturan huysuz gurme, bu defa da yanına gelen meze tepsisine eleştiri getirmeye başladı. Gittikçe sesini yükselten Tunaran, tüm meyhanenin tepkisini çeken şu sözleri sarf etti: “Bu ne? Barbunya pilaki… Hayatta rakıyla olmaz. Peynir? Peynir ne ya? Ahah kahvaltı mı ediyoruz rakı mı içiyoruz düdük? Bak bak bak kavun kesmiş. İçine dondurma koyıyım da sahilde yürüyüş yaparsın. Hiç anlamıyorsunuz rakıdan hiç ya. Yazıklar olsun. Rakı bunlarla içilmez. Rakı aslında içilmez, idrak edemediniz bir türlü. Rakı bak öylece şişesinde durur. Arada bir, ağza bir dilim ekmek atılır, rakı şişesi şöyle hafifçe bi sallanır. Öyle birden şişe yan yatırılmaz. Buz kovasına konmaz. Muhabbetle izlenir o rakı şişede buğulanırken. Asla ama asla içilmez...” Her kelimesinde gittikçe sinirleri geren gurmenin, son sözlerinin ardından yan masalardan kadehleri toplamaya başlaması bardağı taşıran son damla oldu. Bir anda Agah Tunaran’ın etrafını saran meyhane sakinleri, ünlü ismi tartaklamaya başlarken işletme sahibi ve garsonların araya girmesiyle büyük bir felaket önlendi. Arkasından “Yeşilay mı yolladı lan seni?”, “Gizli rakı düşmanı, defol meyhaneden”, “Buz da attım su da kattım sana ne şerefsiz” gibi bağrışmalar duyulan Tunaran, bir başka mekanda rakıseverleri darlamak üzere Nevizade sokaklarına salındı.