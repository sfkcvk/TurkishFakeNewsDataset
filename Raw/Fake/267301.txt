Davutoğlu'nun ‘Halep'i Yozgat yapacaktık’ Açıklamasının Ardından Yozgat'ta İsyan: ‘‘Biz neden Yozgat yapıldık? Daha önce neydik?’’ Başbakan Ahmet Davutoğlu’nun bugünkü grup toplantısında “Esad bizi dinleseydi, Halep’i Yozgat yapacaktık” şeklindeki sözlerinin ardından bir kez daha Türkiye gündeminin tepesine tırmanan Yozgat’ta halk isyan etti. Valilik önünde toplanan vatandaşlar “Bu topraklar daha önce neydi peki? Bizi kim, ne sebeple Yozgat yaptı? Neyin cezası bu?” sözleriyle durumun aydınlatılmasını talep ettiler. Suriye gündemiyle ilgili konuşurken ‘Halep’i Yozgat yapmaktan’ bahseden Başbakan Ahmet Davutoğlu’nun sözleri Yozgat’ı karıştırdı. Davutoğlu’nun demecinin ardından bir anda “Demek bir tarihte biri de bizi Yozgat yaptı… Kim bu şerefsiz??” sorularının yankılandığı şehirde vatandaşlar valilik binası önünde toplandı. Zamanında bu toprakların ne amaçla Yozgat yapıldığını bilmeye hakları olduğunu söyleyen öfkeli kalabalık, asırlar öncesinden kalan bir cezanın ceremesini kendilerinin çekmesinin çok büyük haksızlık olduğunu dile getirdi. Kalabalığın içinde bulunan Yozgat’ın önde gelen simalarından Hüseyin Çayıralan “Yani aslında bir yanıyla da mutlu olmadık değil. Demek ki Yozgatımız da bir dönem Halep gibi güzel bir yerdi, iyi kötü bir değeri vardı. Artık ne olduysa sonradan Yozgat haline getirilmiş, onu anlamış olduk. Tarih boyunca hep Yozgat olmuş bir yerde yaşamadığımızı öğrenmek de bir şeydir” sözleriyle buruk bir sevinç yaşadıklarını kaydetti. Valilik önünde biriken vatandaşlardan bir diğeri, Latif Çekerek ise, tüm hemşerileri gibi kendisinin de adeta şok olduğunu belirtti. “Biz Yozgat olarak, iyi kötü Türkiye içinde ne durumda olduğumuzu biliyoruz, bununla yaşamaya alıştık. Sayın Başbakana buradan sesleniyorum, bunu uluslararası arenaya taşımanın ne lüzmu var? En azından Suriyeli’ye, Amerikalı’ya, ne biliyim Avrupalı’ya Yozgat diye bir yerin varlığından bile söz etmemek daha doğru değil mi?” diyen Çekerek, başta Davutoğlu olmak üzere tüm hükümete kırgın olduklarını aktardı. Davutoğlu’nun demecinin bir diğer muhatabı olan Halep’teyse coşku hakimdi. Grup toplantısındaki sözlerin şehre ulaşmasının ardından “Beyler çok ciddi badire atlatmışız, az kalsın Yozgat oluyormuşuz” rahatlamasının yaşandığı kentte, Suriyeliler sevince boğuldu. Savaş nedeniyle zor günler geçiren Halep’te konuya ilişkin ilk açıklama Suriye Barış Birliği Sözcüsü Nasır El Felah’tan geldi. “İşte savaşın çirkin yüzü… Bir kent bir anda Hiroşima’ya dönüşebilir, yıkık dökük Berlin’e dönüşebilir. Bunlara bile bir noktada katlanır insan ama ya Yozgat olsaydık? İnsanlık bu utancı kaldırabilecek miydi?” diyen El Felah, çok büyük bir dramın ucundan dönüldüğünü sözlerine ekledi. Başbakan Ahmet Davutoğlu’nun “Esad bizi dinleseydi, Halep’i Yozgat yapacaktık” demesinin ardından şehirden akın akın Esad’a destek yağdığını da kaydeden El Felah, “Tabi yani Sayın Davutoğlu öyle deyince bizimkiler ‘Demek Esad sayesinde Yozgat olmaktan kurtulduk’ şeklinde bir düşünceye kapıldı. Durduk yere sempati topladı adam. Valla sabahtan beri grup grup insan gidip Esad’ın ordusuna katılıyor şükran dileklerini iletmek için” sözleriyle yaşananları özetledi. Suriye Barış Birliği Sözcüsü son olarak bugün itibariyle “Başka Yozgatlar Olmasın” kampanyasını başlattıklarını kaydederken, dünyanın duyarlı tüm insanlarını kendilerine desteğe davet etti.