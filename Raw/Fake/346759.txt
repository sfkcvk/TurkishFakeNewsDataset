Dövizdeki Artış Basını da Vurdu: Takvim, Emekliye Zam Müjdesini Artık 75 Kuruş Yerine 1 TL'den Verecek... Yurt dışından ithal edilen kağıdın yüksek döviz kuru nedeniyle giderek daha pahalı hale gelmesi son olarak Takvim gazetesini de mecburi fiyat artışına itti. Gazete, emekliye zam müjdesini bundan böyle 1 TL'den verecek. Gazeteden yapılan açıklamada, Takvim'in emekliye gün aşırı yeni bir müjde vermek, ekonomide her şeyin harika gittiğini ve AK Parti yönetiminde Türkiye'nin şahlandığını yazabilmek için ihtiyaç duyduğu kağıdın yurt dışından ithal edilmesi nedeniyle fiyat artışının artık kaçınılmaz olduğuna vurgu yapıldı.  Balıkesir ve İzmit'te bulunan SEKA kağıt fabrikalarını kapatarak Türkiye'yi yurt dışından tonu 800 dolara gazete kağıdı ithal etmek zorunda bırakan AK Parti'nin ekonomiyi nasıl şahlandırdığını ve şu an yaşanan ufak tefek sıkıntıların kağıdı bile dışarıdan almak zorunda kalan Türkiye'yi çekemeyen dış mihrakların oyunu olduğunu artık 75 kuruştan duyurmalarının imkansız hale geldiğini belirten Takvim Gazetesi, önümüzdeki haftadan itibaren fiyatı 1 TL yapacaklarını üzülerek duyurdu. Açıklamada, 75 kuruştan emekliye her gün yeni bir müjde verebilmek için son ana kadar direndiklerini ancak artık dayanacak güçlerinin kalmadığını belirten Takvim yönetimi, ''Eski müjdeleri tekrar vererek de bir süre idare edebilirdik, eminiz okuyucularımızın da bir çoğu fark etmezdi bu durumu ancak etik kurallarımız bizi bunu yapmaktan alı koydu.'' ifadelerine yer verdi. Takvim gazetesindeki fiyat artışını önümüzdeki günlerde diğer gazetelerin de takip edeceğine kesin gözüyle bakılırken, uzmanlar dövizdeki yükselişin bu şekilde sürmesi halinde basında toplu işten çıkarmaların başlayacağı ve gazetelerin ekonominin süper gittiğini daha az personelle duyurmak zorunda kalacağı konusunda şimdiden uyarıyor.