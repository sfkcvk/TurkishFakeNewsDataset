Bugüne Dek Onlarca Darbe Girişimini Atlatan Ak Parti, Ders Vermeye Devam Ediyor: ''Bakın işte, böyle yapacaksınız darbeyi...'' 14 yıllık siyasi iktidarı boyunca yaklaşık 387 kez darbe teşebbüsünü başarıyla atlatan AK Parti, deneyimini bir kez daha konuşturdu. Kamuoyunda 'Saray Darbesi' olarak adlandırılan ve Ahmet Davutoğlu'nu dolaylı olarak istifaya götüren süreç, 'Darbe nedir? Nasıl yapılır?' sorularına da adeta ders niteliğinde bir yanıt oldu. Son 2 gündür hayli hareketlenen Ankara’nın siyaset kulislerinde, bugün de ana konu Davutoğlu’na karşı düzenlenen darbeydi. AK Parti’de başbakan değişikliğinin 1 haftada tereyağından kıl çeker gibi halledilmesinin coşkusu yaşanırken, Genel Merkez’de toplanan partililere yönelik ilk açıklama da Halkla İlişkilerden Sorumlu Genel Başkan Yardımcısı Hidayet Ergin’den geldi. “Valla ne yalan söyliyim darbe gibi darbe oldu be, bizim içimize çok sindi açıkçası” diyen Ergin, şunları kaydetti: “Öyle askerli tanklı falan şık değil o işler, geçmişte kaldı arkadaşlar. Bir defa teknoloji ilerledi, bakın gördünüz Wordpress'le bile neler hallediliyor şimdi. Bu nimetlerden faydalanmadan olmaz. Aynı zamanda her şey Başbakan'ın kendi rızasıyla olmuş gibi yaparsan daha da iyi. Soran olursa adamcağız 5 ayda sıkıldı, yoruldu bıraktı dersin öylece. Adı bile darbe değil. Gördüğünüz gibi arbede yok, karışıklık yok. Mis..." Bugüne dek atlattıkları sayısız darbe girişiminden önemli bir birikim elde ettiklerini de ekleyen Genel Başkan Yardımcısı, artık AK Parti olarak dünyada bu alanda önde gelen yapılardan biri olduklarını vurguladı. Hidayet Ergin’in “İşte darbe yapıla yapıla, darbecileri savuştura savuştura öğreniyor insan. Birinden e-muhtıra'yı alıyorsun, ötekinden gazete manşetlerini alıyorsun, kendince tekrar yorumlayıp ortaya yeni bir tarz koyuyorsun. Artık şunu gönül rahatlığıyla söyleyebilirim; Biz daha iyisini yapana kadar en iyisi bu” sözleri de, partililer tarafından dakikalarca alkışlandı. Bundan sonraki adımın darbeye ihtiyaç duyan ülkelere mevcut know-how’ı aktarmak olacağını da ifade eden deneyimli siyasetçi “Yani bu ciddi bir bilgi birikimidir. Sık sık darbe gerçekleşen Güney Amerika ülkeleri olur, Afrika ülkeleri olur, Türki Cumhuriyetlerdeki kardeşlerimiz olur. Talebe göre bu birikimimizi danışmanlık hizmeti olarak kendileriyle de paylaşmaktan mutluluk duyarız. Buradan selam olsun Bosna'ya, Somali'ye, Türkmenistan'a eheheh'' ifadelerini kullanırken, ilgilenen ülkeler için Dışişleri Bakanlığı'nın internet sitesine gerekli başvuru formlarının konulacağını da sözlerine ekledi.