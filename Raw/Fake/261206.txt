TV'de Sansürlenmesi Unutulan Ürünün Satıldığı AVM, İzdiham Nedeniyle Çöktü: 2 Ölü, Çok Sayıda Yaralı... Dün gece bir televizyon kanalında yayınlanan Ekim'e Kadar adlı dizide yapılan bir anlık hatanın bilançosu ağır oldu. Dizinin bir sahnesinde ne olduğu tam da anlaşılamayan bir ürüne ait marka adının sansürlenmemesi üzerine binlerce vatandaş ürünü satın almak için AVM'lere akın ederken, Ankara CentroMall'da çıkan izdihamda AVM'nin duvarlarından biri çöktü. 2 kişi hayatını kaybetti, çok sayıda ise yaralı var...  İçişleri Bakanlığı, İstanbul başta olmak üzere, Ankara, İzmir, Antalya ve Adana'da meydana gelen olaylarda şu ana dek toplam 72 kişinin yaralandığını belirtirken, AVM'lere girmek için havalandırma deliğinde mahsur kalan 14 vatandaş için de kurtarma çalışmalarının halen sürdüğü açıklandı. İstanbul Valiliği ise, şehir dışından söz konusu ürünü satın alabilmek için gelen vatandaşların kaldırdığı 160 civarında otobüsün, Gebze civarında Jandarma tarafından bekletildiğini duyurdu. Bakanlığın tüm çabalarına rağmen özellikle internet üzerinden organize olan gruplar, sansürlenmeyen ürüne sahip olmak için harekete geçerek yaralı sayısının artmasına neden oluyor. Haber yayına hazırlandığı sırada,  "Arkadaşlar ben Çatalca'da Akgün Shop'ta buldum, yetişen alır" benzeri tweetlerin çoğalması üzerine Çatalca-İstanbul yolu araç trafiğine kapatılırken, şu ana dek olayları küçük sıyrıklarla atlatan bazı vatandaşlardan alınan bilgiler ise şöyle oldu:  "Yani ben markayı okuyabildiğimi fark eder etmez inanılmaz bir satın alma isteği ile dolduğumu hissettim. En yakın AVM'ye doğru don atlet koştuğumu hatırlıyorum. Gözümü açtığımda hastanedeydim. Anlattıklarına göre izdihamda ezilmişim. Biraz ağrım var ama o kadar canım istiyor ki ayağa kalkar kalkmaz gidip alıcam onu. Artık o neyse yani..."  "İzmit'ten geliyorum. Saat 21.15 gibi eşimle diziyi seyredekren bir anda gözümüze çarptı. İnternetten baktık nerde buluruz diye, en yakın İstanbul Maltepe'deki bu alışveriş merkezini bulabildik. Hemen arabaya atlayıp yola koyulduk. Biz geldiğimizde güvenlikler AVM'nin önündeki kalabalığı tazyikli suyla dağıtmaya çalışıyordu. Barikatı yarmaya çalışırken eşimi kaybettim. Telefonu da yanıt vermiyor. Umarım sağlığı iyidir ve o üründen bi tane almayı başarmıştır. Allah yardımcımız olsun..." : "Televizyonda markayı görünce bir anda ne yapacağımı bilemedim. İlk bi civardaki marketlere baktım ama onlarda yokmuş. Orada oyalanırken çok vakit kaybettim. Otobüslerde yer bulamadığım için benzer durumdaki 4 arkadaşla birlikte Bursa'dan buraya taksi tuttuk. Arkadaşlarımızdan ikisi az evvel çöken AVM duvarıının altında kaldı ama biz bekliyoruz. O ürün her neyse onu almadan geri dönmeyeceğiz. Şu an en büyük dileğimiz tüy dökücü krem olmaması...  "Bizim oğlan 17 yaşında. Ürün -2'de otopark ödeme noktasının hemen yanında dedikleri anda 3. kattan aşağı atlamış... Bakalım kalçada ezilme, omurilikte çatlak haberi geldi... Genç işte, bekliyoruz... Kanala da yazıklar olsun, nasıl göz göre göre böyle bir hata yapıyorlar anlamak mümkün değil... Hukuki yollara başvuracağız..."