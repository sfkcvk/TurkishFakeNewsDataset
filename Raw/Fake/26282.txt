Petek Dinçöz-Can Tanrıyar İlişkisinin 2010-2011 Sezonu Naklen Yayın Hakları İhalesi İçin Nefesler Tutuldu Magazin dünyasının adından sıkça söz ettiren çifti Can Tanrıyar ve Petek Dinçöz'ün televizyon canlı yayın hakları ihalesinde kıyasıya bir rekabet yaşanmaya devam ediyor. İkilinin açıklamaları, atışmaları ve sosyal internet platformlarındaki paylaşımlarının tüm hakları için yapılan ve 17,4 milyon dolar muhammen bedelle açılan ihaleye birçok ulusal kanal katılmaya hazırlanırken, şu ana dek en öne çıkan isimler ise Çukurova Grup ve Doğan Medya Grubu.
 
 
 Mart ayında sürpriz bir kararla 10 yıllık birlikteliklerini sonlandıran Can Tanrıyar-Petek Dinçöz çifti, geçtiğimiz günlerde yine süpriz bir şekilde barışmışlardı. Boşanmalarının öncesinde ve sonrasında yaşanan süreçte süpriz şekilde sarfettikleri sözler ve Petek Dinçöz'ün Can Bey için yazdığı sürpriz şarkılarla yazılı ve görsel basının ilgi odağı haline gelen tecrübeli aşıklar, şimdilerde Türkiye'de bir ilke imza atmaya hazırlanıyorlar. Başarılı sevgililer, ilişkilerine ait 2010-2011 yılındaki tüm yayın haklarını ihaleye açarken, konu ile ilgili gerekli açıklamaları çiftin menajeri Selim Meneylem yaptı. Aynı zamanda düzenlenecek ihalenin Komisyon Başkanlığını da yapacak olan Meneylem, şu önemli noktalara değindi:
 
"Malumunuz, bu Türkiye'de bir ilk. Zaten Petek Hanım'a da, Can Bey'e de böyle bir ilk yakışırdı. Sağolsunlar, medyamız da ilgisini eksik etmedi: İhaleye çıkmamızın daha üçüncü gününde 14 adet ulusal kanal ihale dosyası aldı. Şartnamede de belirttiğimiz üzere, ihale Can Bey ve Petek Hanım'ın 2010-2011 yılı içerisindeki tüm yayın haklarını kapsıyor. Nedir yani bunlar? Laf olsun diye yapılan röportajlar, işler kötü gidince verilen demeçler, Ayşe Arman'a vermek için bekletilen ilişkiye dair en mahrem sırlar, Petek Hanım'ın Can Bey için yazdığı şarkılar, twitter iletileri... Hepsi ve daha fazlasının yayın hakları, ihaleyi kazanan televizyon kanalına ait olacak. Zannediyorum ki, bu ihale ile birlikte Türk magazin dünyasında da yeni bir dönem başlayacak..."
 
Ardından, ihale öncesi spekülasyonlara sebebiyet vermemek için fazla konuşmak istemediğini belirten Menajer Selim Meneyeylem, katılacak tüm kanallara başarılar dileyerek açıklamalarını kısa kesti.
 
 
  Önümüzdeki haftasonu kapalı zarf usülü olarak Swiss Otel'de yapılacak olan ihaleye katılacak televizyon şirketleri ise büyük bir rekabet halindeler. Çukurova Grup ve Doğan Medya Grubu'nun ihaleye oldukça iddialı bir şekilde hazırlandığı ifade edilirken, iki şirketin de ilişkinin yayın hakkını almak için çok yüksek meblağlara çıkmaya hazır oldukları bildirildi. Televizyon şirketlerinin ayrıca, olası bir duruma karşı alternatif isimlere yöneldikleri de gelen haberler arasında. Özellikle Demet Akalın ve Önder Bekensir cephesinin benzer bir ihale düzenlemesi için ikilinin nabzı yoklanırken, İclal Aydın ve Tuna Kiremitçi arasında yaşanabilecek yeni gerginliklerin ise nasıl değerlendirilebileceği konusunda çalışmalar halen sürüyor.