İki Milyon Mülteci Daha Geleceği Haberini Alan Türkiye'deki Suriyeliler Endişeli: Yeni Gelenlerle Eskiler Uyum Sorunu Yaşar mı? Suriye hükümeti ve Rusya tarafından Türkiye sınırına 50 km ötede bulunan İdlib'e kentine yönelik başlatılacak büyük operasyon, Türkiye'ye doğru yeni bir göç dalgasını da gündeme getirirken, ülkemizdeki Suriyeliler yeni geleceklerin uyum sorunu ile ilgili çeşitli endişeler taşıyor.  İdlib operasyonuyla ilgili olarak Dışişleri Bakanı Mevlüt Çavuşoğlu tarafından yapılan ''Türkiye'ye 2 milyon insan daha gelebilir'' açıklaması, başta Suriyeliler olmak üzere Türkiye'deki mülteciler arasında gerginliğe neden oldu. Mülteciler Yardımlaşma ve Dayanışma Derneği İstanbul İl Başkanı Walid Haidar, düzenlediği basın toplantısında Türkiye'de hali hazırda yaklaşık 5 milyon civarında Suriyeli mülteci bulunduğunu belirterek, yeni gelecek 2 milyon kişinin ülkenin mülteci demografisinde ciddi bir değişikliğe neden olacağı uyarısında bulundu.  ''Savaştan kaçan insanlara kapıları açmak bir insanlık görevidir. Yanlış anlaşılmasın kimseye kapıları kapatalım demiyoruz ama bu gelenler Türkiye'ye uyum sağlayabilecek mi? Eski mültecilerle aralarında sosyal çatışmalar yaşanacak mı? Daha da ucuz iş gücü olarak Türkiye'deki ucuz iş gücü olan Suriyeler'in işlerini ellerinden alacaklar mı? Bütün bunlar düşünülmeden bu kadar çok insanı şehirlere başıboş bir şekilde salmak ciddi problemlere neden olabilir. Yenilerden biri gelip de benim dükkanımın yanında dükkan açsa şahsen ben bi noluyor derim. Hepimiz deriz. Bunların düşünülmesi lazım'' sözleriyle Türkiye'deki mültecilerin endişelerini dile getiren Haidar, en ufak bir kıvılcımın eski mültecilerle yeni mülteciler arasında sosyal bir patlamayı tetikleyebileceğini ifade etti.