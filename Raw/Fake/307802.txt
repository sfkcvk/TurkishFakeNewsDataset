Türkiye Nefesini Tuttu, Pokemon Avlarken Ölecek İlk Gerizekalısını Bekliyor... Piyasaya sürülür sürülmez ilgi odağı haline gelen Pokemon Go'dan yavaş yavaş ilk talihsiz haberler de gelmeye başlarken, gözleri telefonlarında, sokak sokak gezenler ve olmadık yerlere girenler arasından ölmeyi başaracak ilk gerizekalı için de nefesler tutulmuş durumda... Bilim ve Teknoloji Bakanlığı, tüm dünyayı olduğu gibi Türkiye’yi de bir anda etkisi altına alan Pokemon Go oyununa dair bugün bir basın toplantısı düzenledi. Bakanlık Müsteşarı Kerem Özgen, şu ana dek Türkiye’de Pokemon avcılarının henüz ufak tefek çarpışma ve kazalara karıştığını belirtirken, oyunun resmi olarak Türkiye'ye henüz gelmemiş olduğuna da dikkat çekti. Bu hızla devam edilmesi halinde en geç 2-3 ay içinde Türkiye'nin ilk Pokemon Go şehidine kavuşacağını müjdeleyen Özgen, daha önce kendini Pikachu zannederek balkondan atlayan ilk kişinin de bir Türk evladı olduğunu hatırlatarak güven verdi. Özgen, açıklamalarını şöyle sürdürdü: “Sokakta dikkatsizce yürüyüp Pokemon arayanlara ek olarak yavaş yavaş araba kullanırken de oyunu oynayanlar olduğunu tespit ettik. Elbette bu ikinci grup ilkine göre ölecek ilk gerizekalıyı çıkartma konusunda çok daha şanslı. Bunun dışında olmadık yerlere girmeye çalışanlar falan derken bakalım, açıkçası ben de çok merak ediyorum hangi şehirden çıkacak bu ilk kardeşimiz. Nasıl saçma bir şekilde can verecek? Oyunun yapımcılarına da şimdiden haber verdik, onlar da zaten ‘Tabi canım ilk vefatı direk Türkiye’den bekliyoruz biz de’ şeklinde yanıt verdiler. Herkes heyecan içinde diyebilirim...” 
 Bakanlık Müsteşarı, insanların çoğunlukla terör, trafik kazası, iş kazası, kıskançlık cinayeti gibi nahoş nedenlerle öldüğü Türkiye'ye, Pokemon Go yüzünden yaşanacak bir can kaybının da önemli bir moral olacağını vurgularken, "Bu yüzden o arkadaşımıza Bakanlar Kurulu kararı ile 'Şehit' ünvanı verilmesi ve ailesine maaş bağlanması gibi seçenekleri de şu an ciddi olarak değerlendiriyoruz. Neticede bu da vatana bir hizmet sayılır" ifadelerine yer verdi.   Konuyla ilgili olarak Bakanlık'tan gelen açıklamalar bu yönde olurken, şu ana dek PokemonGO yüzünden ölüme en çok yaklaşılan olaylarsa şöyle oldu:  Suriye sınırında Charizard gören iki arkadaş, mayın döşeli olduğu bilinen bir bölgeye girdi. Şans eseri başlarına bir şey gelmeyen gençler, yaşadıkları bölge de göz önünde bulundurulduğunda listede başı çekiyor.  Metroda bir kadının bacaklarında görülen Pokemon’u yakalamaya çalışan genç, taciz iddiasıyla linç edilmek istendi. Olay, güvenliğin araya girmesi ve çıkışta 2 tane çok ender görülen Pokemon olduğunu iddia ederek kalabalığı dağıtmasıyla güçlükle engellendi.   Etimesgut'taki topçu tümenine gizlice tel örgüleri keserek girmeye çalışan Y.Z (24), bacaklarından vuruldu... Polisin önleme araması yapmak için durdurduğu iki kişi, ''Dur abi şunu yakalayıp gelelim hele'' diye direnince, apar topar gözaltına alındı. Gençler, savcı karşısında verdikleri ifadede Pikachu'yu ellerinden kaçırdıklarını doğruladı...  İstanbul yolu 22.km'de bir anda beliren Mewtwo, zincirleme kazaya sebep oldu. Mewtwo'yu yakalayan 34 TKZ 269 plakalı tır şoförünün sorgusu sürüyor.  Boğaziçi Köprüsü üzerinde bulunan Pokemon’u yakalamak için gizlice köprüye sızan genç, rüzgarın da etkisiyle dengesini kaybederek yere düştü. A.Z isimli genç, karakoldaki ilk ifadesinde korkuluklar olmasa Charmander'ı kesin yakalayacağını, korkulukların kendisine engel olduğunu ifade etti.