TRT Teletext Servisinin Son Çalışanına Kimse İnternet’in İcat Edildiğini Söyleyemiyor Kamuoyunu bir süredir meşgul eden "Teletext yayınlarını hala kim, neden sürdürüyor?" sorusu bu sabah Ankara'dan gelen bir haberle yanıt buldu. TRT'nin Çankaya’daki Genel Müdürlük Binası’nda geçen hafta başlayan tadilat çalışmaları esnasında bodrum kattaki köhne bir odada bulunan Fikret Gürhan adlı şahsın, 1990 yılından bu yana Teletext yayınını tek başına sürdürdüğü belirlenirken, personelin şok geçirmemesi için ihtiyatlı davranan TRT yönetimi, kendisine henüz internet'ten bahsetmemeyi uygun bulduklarını açıkladı. 

 

Türkiye Radyo Televizyon Kurumu’nun Ankara’daki merkez binasında başlayan tadilat çalışmaları, uzun bir süredir gizemini koruyan Teletext'in ardındaki sır perdesinin aralanmasına vesile oldu. Bodrum katın boya badana işleri için bu bölümde çalışmalarını sürdüren bir grup işçi, dipte kalmış bir odadan gelen sesler üzerine kapıyı zorlayarak içeri girmeye çalıştılar. Kapının ısrarla açılmaması üzerine yetkililere haber verilirken, 3 saat süren çalışmanın ardından kaynak makineleri yardımıyla açılan kapının ardından TRT’nin Teletext servisi Telegün’ün sorumlusu Fikret Gürhan(44) çıktı. 
 
Kendisini Teletext cihazına zincirleyen Gürhan, müdahale etmeye çalışan ekiplere de saldırarak uzun bir süre direndi. Olay yerine gelen Büyükşehir Belediyesi itlaf ekiplerinin uyuşturucu tabancayla vurararak sakinleştirebildiği TRT çalışanı, hastaneye kaldırılırken, TRT yönetimi de düzenlenen basın toplantısıyla olayla ilgili merak edilen soruları yanıtladı. 

 
 
Buldar, “Doktorları şu an bilincinin açık olduğunu bildirdiler. Ancak durumu hala kritik" sözleriyle personelin son durumu hakkında ilgiler verirken, akıl sağlığını tamamen yitirmemesi için kendisine bazı gelişmelerin zamanla alıştıra alıştıra anlatılacağını ifade etti. 
 
“Daha henüz internet'i falan söyleyemedik tabii. Bir anda 'abi senin iş yalan oldu, yıllardır Teletext'i senden başka kimse takip etmiyor' dersek inme inebilir adamcağıza. Adım adım gidicez. Önce Discman'i yerine bir mp3 player verip, onu anlatarak başlarız. Sonra mp3'ü nerden bulacağını anlatırken falan lafı bir şekilde internet'e getirmeyi planlıyoruz. Zaten bu arkadaşımız hayatında internet'i hiç görmemiş bir insan olarak 2000’lerin başlarında kendi kendine sıkıntıdan blog işini keşfetmiş. Teletext'in 600.sayfasından falan sonra kendisinin kişisel günlüklerine, şiirlerine, ASCII karakterleriyle yaptığı gül resimlerine rastladık. O açıdan adaptasyonu düşündüğümüzden daha kolay da olabilir” diyen Buldar, personelin sağlığına kavuşması halinde TRT Erzurum radyosu gibi gözden ırak bir yerlerde istihdam olanağı sağlanacağını da sözlerine ekledi.