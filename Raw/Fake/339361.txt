Bahçeli'den Erken Seçim Açıklaması: ''Lan ben onu öylesine söylemiştim!'' MHP Genel Başkanı Devlet Bahçeli'nin geçtiğimiz gün yaptığı 26 Ağustos 2018 için erken seçim çağrısı bir anda ülkenin gündemine otururken, Bahçeli bu sabah yaptığı açıklamayla bir kez daha herkesi şaşırttı.  Düzenlediği basın toplantısında, erken seçim çağrısının ardından tüm partilerin üst üste acil olarak toplanmasını ve liderlerden art arda gelen "biz hazırız - biz daha çok hazırız" şeklindeki açıklamaları şaşkınlıkla karşıladığını belirten MHP Lideri Bahçeli "Ya ben nasılsa zaten pek kimse dinlemiyor, dinleyen de ciddiye almıyor diye öylesine konuşuyordum. Tarihi de tamamen o an ilk aklıma gelen gün olarak salladım. İşler nasıl bu hale geldi bilmiyorum" ifadelerine yer verdi.   Siyaset hayatı boyunca sadece seçim tarihiyle ilgili sözlerinin dikkate alınıyor olmasına kendisinin de anlam veremediğini belirten Bahçeli "Başka ne desem ya internette paylaşılacak caps oluyor ya da o bile olmuyor. Ben de ona güvenip öyle arada bir denk geldikçe seçim çağrısı yapıyorum ama ne hikmetse onu herkes ciddiye alıyor. Ortalık ayağa kalkıyor. Herhalde ben söylemesem kimsenin aklına gelmeyecek seçim meçim" derken, kendisini en çok şaşırtanınsa genellikle yaptığı tüm seçim çağrılarına olumlu yanıt almak olduğunu kaydetti.  Konunun bundan sonra kendisinden çıktığını da sözlerine ekleyen Bahçeli, partisinin bir erken seçime hazır olmadığı yönündeki bir soruya ise "Şu an tam bilemiyorum. Yani bizden ziyade AKP'deki arkadaşların hazır olması önemli asında. Onlar hazırsa bizlik bir durum yok" sözleriyle yanıt verdi.