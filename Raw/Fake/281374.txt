Türkiye, 13 Yıl ve Onca Seçimin Ardından Konunun Nasıl Olup da Tekrar Deniz Baykal'a Geldiğini Anlamaya Çalışıyor... 7 Haziran seçimlerinin ardından yıllar sonra ilk kez AK Parti'nin tek başına iktidarı dışındaki seçenekleri konuşmaya başlayan Türkiye, bugün de Deniz Baykal - Cumhurbaşkanı Erdoğan görüşmesinin şokuyla sarsıldı. En son 2002 yılında Tayyip Erdoğan'ın Başbakan olması esnasında siyaset gündemini meşgul eden Deniz Baykal'ın aradan geçen 13 sene ve onca seçimden sonra tekrar gündeme oturması şaşkınlık yaratırken, konunun nasıl bu noktaya geldiği ise şimdilik gizemini koruyor. Henüz son 3 gündür AK Parti tarafından yönetilmiyor olmanın şaşkınlığını üzerinden atamayan Türkiye'de, bugünkü Deniz Baykal - Tayyip Erdoğan görüşmesiyle birlikte kafalar iyice karışmış durumda. An itibariyle Antalya'da hortumla bahçe suluyor olması gereken eski CHP liderinin nasıl ve neden tekrar devletin zirvesinde görüldüğü henüz anlaşılamazken, şu an için net olan tek konu, Türk siyasetinde meselenin dönüp dolaşıp her seferinde Deniz Baykal'a bağlanıyor olduğu. Öğle saatlerinde gerçekleşen sürpriz görüşmeyle ilgili olarak henüz mantıklı bir açıklama ortaya konamazken, Cumhurbaşkanlığı'na yakın bir kaynaktan yapılan açıklamada ise "Valla biz de anlamadık. Sabahtan 'Bana Baykal'ı bağlayın' deyince görevli arkadaşlar gayri ihtiyari Derya Baykal'ı bağladılar. Dedik heralde içi sıkıldı bu ara sarayın dekorasyonuyla oyalanacak, o konuda bir şeyler danışmak istiyor. Yok, gerçekten bildiğimiz Deniz Baykalmış. Şaşkınız..." ifadelerine yer verildi.  Adının açıklanmasını istemeyen kaynaktan yapılan açıklamayla birlikte kafası daha da karışan vatandaşların sosyal medya üzerinden verdikleri kimi tepkilerse şöyle: "Bunca gerilim, bunca olay, Gezi, 17 Aralık falan derken nasıl bu noktaya gelindi? O kadar insan geldi geçti siyasetten niye başkası değil de hep mesele Deniz Baykal'a dayanıyor? Taklacı bakan vardı mesela neydi adı.... Bakın bir dönem en fazla caps'i yapılan insandı adını bile hatırlamıyoruz şimdi..."  "Ülkenin siyaseti de dizisi gibi arkadaş. 13 senede bir de baksan görceğin tablo gene aynı. Baykal'la Erdoğan el sıkıştı hooop Baykal'la Erdoğan el sıkıştı..."  "Dikkat ettiyseniz yaşlanmıyor bu Deniz Baykal.  2071 hedeflerini mi emanet etti acaba? Hani ben göremem ama sen görürüsün gibisinden... E o zaman Ajda Pekkan da yaşlanmıyor mesela... Ya da Hakan Peker... Neden bu Deniz Baykal ısrarı?"  "Benim bir AK Partili olarak sorum Sayın Cumhurbaşkanımız Tayyip Erdoğan niye kimseyi dinlemiyor da dönüp dönüp yine Deniz Baykal'ı dinliyor? Madem öyle bunu Cumhurbaşkanı yapsaydık da kendisi partinin başında kalsaydı. Koca partiye de yazık oldu görüyorsunuz. Bunu mu görüştürler acaba? Allahım delİricem niye Deniz Baykal ya?"  "Yani Deniz Baykal diyince insanın aklına ister istemez bazı sahneler...  Neyse işte pis bir sırıtma da yerleşiyor yüze. O açıdan siyasi gerilimin azaltılmasına da bir katkısı yok değil ama ne bileyim... Bu ismi ne olursa olsun bize unutturmamaya kararlı bir üst akıl var. Ben artık buna kesinlikle inanıyorum..."  "Antalya'da bu adama minik özerk bir meclis kurmadığımız sürece başımıza gelecek olan budur arkadaşlar maalesef. Seviyor. Seviyor ve geliyor..."