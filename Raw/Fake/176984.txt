Türkiye'yi Ekran Başına Kilitleyen 'Kim Öle Kim Kala' Evinde, Yaşlıların Hayatta Kalma Mücadelesi Nefesleri Kesiyor... Geçtiğimiz ay özel bir televizyon kanalında yayınlanmaya başlanan “Kim Öle Kim Kala” isimli yarışma programı, yakaladığı başarıya rağmen kamuoyunda tartışma yaratmaya devam ediyor. 24 saat kameralarla gözetlenen bir evdeki 65 yaş üstü 14 yarışmacıdan en son hayatta kalanın kazanacağı yarışma programının yapımcısı Onur Uzun, programı “biz bu projemizde, yıllardır önü alınamayan 'yaşlılık' ve 'ölüm' sorunlarına dikkat çekmek istiyoruz” sözleriyle savunurken, şu ana kadar hayatını kaybederek elenen 4 yarışmacının cenaze namazlarının da canlı yayında kılınması programa gelen tepkilerin daha da sertleşmesine neden oldu. Bu sabah yarışmanın çekildiği sette basın mensuplarını ağırlayan yapımcı Onur Uzun, programın bir yarışmadan öte, sosyal sorumluluk projesi olarak değerlendirilmesi gerektiğinin altını çizdi. Yarışmacıları belirlerken yaşlılık, hırs, ağzı laf yapabilir olmak ve her an arıza çıkarmaya müsait bir kişilik yapısının yanında, diğer reality show’lardan farklı olarak tam teşekküllü bir hastaneden alınan “en fazla dört ay ömrü var” raporu da istediklerini belirten Uzun "Hayır, neden bu kadar gürültü kopuyor gerçekten anlamış değilim. Nasılsa bu insanlar öyle ya da böyle yolcular değiller mi? Bunu biz söylemiyoruz tıp bilimi söylüyor. Biz, onlara en azından giderayak mirasçılarına bir kıyak yapma şansı veriyoruz." derken, üç ayın sonunda sağ kalan yarışmacının 500.000 TL ile ödüllendirileceğini bir kez daha hatırlattı. Bir yandan kamuoyundan tartışmalar sürerken, henüz üçüncü haftasında bile mücadelenin iyice kızıştığı "Kim Öle Kim Kala" evinde yarışmacılar hayatta kalabilmek ve rakiplerini eleyebilmek için her yolu deniyorlar. İlk üç haftada elenen 4 yarışmacının toplu cenaze namazları esnasında strese daha fazla dayanamayarak kalp krizinden elenen Hürmüz Teyze’nin ardından ise rekabet ortamı daha da kızışmış durumda. Üçüncü haftanın eleneni Mahir Dede’nin serumunu keserken kameralara yakalanan Mustafa Bey’in diskalifiye edilmesiyle gergin bir hafta geçiren "Kim Öle Kim Kala" evi dün de yarışmanın favorilerinden 04 Fahri Dede'nin kaybolan dil altı haplarıyla çalkalandı.   04 Fahri Dede'nin, dil altı haplarıyla ilgili olarak 06 Necmi Amca’yı suçlaması evde bir kez daha tansiyonu yükseltirken, 09 Nagihan Hanım'ın daha önce de sık sık rahmetli eski kocasına benzettiği Necmi Amca'yı ateşli bir şekilde savunması "giderayak yeni bir aşk mı doğuyor?" sorusunu akıllara getirdi. Basın toplantısında evin şu an Fahriciler ve Necmiciler olarak iki kutuba bölündüğünü söyleyen Uzun ise, programın takipçileri için önümüzdeki haftalarla ilgili bazı önemli tüyolar verdi: "Allah hepsine rahmet eylesin, dayanıksız yarışmacılarımızın ilk haftalarda elenmesiyle birlikte mücadele daha da zevkli bir hal almaya başladı. Yalnız bu şekilde ilaçlarını kendimiz verdiğimiz takdirde öngörülen yarışma süresini aşacağız gibi görünüyor. O yüzden 5. haftadan itibaren kalan yarışmacıların ilaçlarını toplatacağız. Yarışmacılarımız haftada bir gece dışarıya salınacaklar ve 8 saat içinde ilaç parasını çıkarmaya çalışacaklar. Kendilerine nohutlu pilav sattıracağız. Ha becerebilen oturur, evdeki meyveden sebzeden kendi ilacını da üretebilir. Sonuçta bütün o ilaçların etken maddesi bu ürünler..." İlk üç haftada yarışmaya gösterilen ilgiden oldukça memnun olduğunu dile getiren Uzun, “Sadece yarışmacılarımızın torunlarından ve hastalıklarından bahsettikleri bölümlerde tempo biraz düşüyor gibi. Bıraksak 24 saat bunu konuşacaklar. Haliyle seyirci de kaçıyor. O yüzden kendilerine sürekli bir mevzu yaratıp oyalamaya çalışıyoruz. Geçen hafta sırf bu yüzden evin önünde dozerle kazı çalışması başlattık. Oturup onu izlediler." diyerek prodüksiyon için hiçbir masraftan kaçınılmadığını vurguladı. Programın RTÜK tarafından uyarıldığı ve hükümetin de tepkisini çektiği yolundaki söylentilere de değinen Uzun "Öyle bir şey yok. Bunlar bizi yıpratmak için ortaya atılan bazı çirkin iftiralar. Evet, bazı duygusal yakınlaşmalar olabilir ama siz de görüyorsunuz yani bu insanların bırakın birbirleriyle sevişmeyi, önümüzdeki haftayı görecekleri bile şüpheli. Herkes canının derdine düşmüş." diyerek iddiaları sert bir dille yalanladı. Uzun, son olarak "Bu gidişle zor ya, olur da final haftasına girildiğinde evde birden fazla yarışmacı olursa, kazananı rus ruletiyle belirleyeceğiz” derken, kendi favorisinin kim olduğu yönündeki soruları ise “Allah bilir” diyerek geçiştirmekle yetindi.