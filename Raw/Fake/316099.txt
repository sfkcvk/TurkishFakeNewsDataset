Türkiye, IŞİD'in Dün Gece Yayınladığı Görüntülerden Hala Habersiz Olan Basına Durumu Uygun Bir Dille Aktarmanın Yollarını Arıyor... IŞİD tarafından dün gece yayınlanan ve 2 askerin vahşice şehit edilmesine ait olduğu iddia edilen görüntüler bir anda sosyal medyada bomba etkisi yaratırken, konunun basına henüz herhangi bir şekilde yansımaması tartışmaları da beraberinde getirdi. Dünden beri neredeyse tüm Türkiye'nin konuştuğu ve gerçek olup olmadığını tartıştığı görüntülerden basının henüz haberdar olmadığını fark eden vatandaşlar, konuyu uygun bir dille, fazla da üzmeden anlatmanın bir yolunu arıyor... IŞİD tarafından dün gece internette yayınlanan ve sosyal medyada olay yaratan görüntülerin ardından ilk baştaki acı ve öfke, kısa sürede yerini görüntülerin gerçek olup olmadığı tartışmalarına bırakırken, basının henüz ne görüntülerden ne sonrasında yaşanan gelişmelerden haberdar olmadığının fark edilmesiyle birlikte yeni bir tartışma da gündeme geldi. Olayla ilgili olarak ne dün ne de bugün önemli gazete, internet haber siteleri ve televizyon kanallarında herhangi bir haber bulunmadığını fark eden vatandaşlar, halen "Durumu söylesek mi? Nasıl söylesek? Yüreklerine inmesin şimdi?" sorularına bir yanıt bulmaya çalışıyorlar. Sosyal medyada "Alıştıra alıştıra mı söylesek, yoksa birden mi söylemek daha iyi olur?" tartışmaları sürerken, "abi hiç söylemeyelim üzülmesinler" şeklindeki bir başka görüş ise "Yok ya yarın başka birinden duyarlarsa daha kötü olur. Yine biz yabancı değiliz, bizden duysunlar" itirazlarıyla karşılaştı. Konuyla ilgili şu ana kadar en fazla taraftar toplayan görüş ise bir twitter kullancısından geldi. Bu sabah attığı tweet'lerle "Medya binalarına yakın oturanlar birer kolonya ve sakinleştirici ilaç alıp gitsin. Fazla da telşalandırmadan konuyu alıştıra alıştıra açmaya çalışsınlar. Hatta imkanı olanlar sağlık görevlileri eşliğinde gitsin. Neticede o gazetecilerin arasında kalp hastası, tansiyon hastası falan olabilir. Allah muhafaza bir acı haber de oradan almayalım..." önerisini paylaşan kullanıcının önerisine destek yağarken, vatandaşların medya binalarına yapılacak ziyaretler için yine sosyal medya üzerinden organize olmaya başladıkları da gelen haberler arasında.