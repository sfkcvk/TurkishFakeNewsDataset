Düğününün Üzerinden 3 Sene Geçen Melis Saral Dülgerli (30), Gelinlikli 782. Fotoğrafını da Sevenlerinin Beğenisine Sundu 3 yıl önce yazın görkemli bir düğünle dünya evine giren Melis Saral Dülgerli (30), aradan geçen onca zamana rağmen istikrarlı bir şekilde gelinlikli fotoğraflarını Facebook'ta paylaşmaya devam ediyor. Eşi Erhan Dülgerli ile düğün fotoğraflarına yaptıkları 2.500 Liralık masrafı bu sabah paylaştığı 782. eser ile birlikte çıkartan genç kadın, yakın çevresinin kendisinden iğrendiğinin ise farkında bile değil. Melis Saral Dülgerli'nin Facebook'taki yaklaşık 500 arkadaşı, bu sabah da bilgisayarlarını açtıklarında herhangi bir sürprizle karşılaşmadı. Nikahının hemen ertesi günü, balayında olmasına rağmen yemeyip içmeyip gelinlikli fotoğrafını sosyal medyaya yetiştiren Dülgerli, bugün de gündelik yaşamının bir rutini haline gelen ''Melis Saral Dülgerli-yeni bir fotoğraf ekledi'' bildirimini gerçekleştirmiş oldu. Başta eşi olmak üzere, ailesi ve yakın çevresinin uyarılarına kulak asmayan Dülgerli'ye yönelik tepkiler gerek sosyal medyada, gerek kapalı kapılar ardında giderek büyürken; öne çıkan yorumlar ise şu şekilde oldu:  Dahil olduğum birkaç fotoğraf var ki... Duvak mı çekiştirmiyorum, arkadan cööö diye mi çıkmıyorum, gelinlik altından el mi sallamıyorum... Tamam güldük eğlendik ama biri o fotoları görecek diye 3 senedir Facebook'uma yeni birini ekleyemiyorum utancımdan.  Düğüne gitmiş bir erkek kadar çirkin bir şeye dünyada az rastlanır...3 yıl önce oldu bitti işte. Gittik, oynadık, böğürdük, altta kalanın canı çıksın yaptık. Ama bitti. Orada kalmalıydı bunlar. İş güç sahibi adamım ben artık. Yetmedi mi?  Hayır Melis'i tanımasam gene paylaşsın diycem de, 4 sene önce zar zor 56 kilo olarak atlattı o düğünü. O dönemde de neler çektiğimizi bir ben bilirim. Şimdi olmuş 71 kilo... Neyse ya...  Önce damatlı fotoğrafları paylaştı, like'ladım... Sonra kankileriyle olanları paylaştı, like'ladım... Sıra benimle olanlara geldiğinde artık çok geçti...  Tag'lendiğim kadar like'lansaydım bugün ben de evliydim...  Sürekli olarak 3 yıl öncesinin moda kıyafetleriyle gündeme geliyorum. Ay bi de mutlaka tag'liyo, yeter. Sene olmuş kaç, benim o zaman ayağımdaki ayakkabıyı Ankaralılar giyiyo artık ya... Lütfen...  Newsfeed beyazdı... Allahım bembeyazdı... Kabus bu... Kabus... Son yıllarda Facebook kullanımını gitgide çekilmez hale getiren gelinlikli fotoğraf enflasyonu üzerine ünlü sosyal paylaşım sitesi de bir takım düzenlemelere gideceğinin müjdesini vermek zorunda kaldı. Facebook Sosyal Paylaşımlar Müdürlüğü Merkezi Başkanı David Cornwell'in internet üzerinden ''Düğün fotoğrafı paylaşımlarına 6 ay sınırı geliyor'' başlığıyla duyurduğu yeni düzenlemenin en geç yeni yılda hayata geçirilmesi planlanıyor. Düzenleme ile ilgili olarak kısa bir açıklama da yapan Cornwell, bu kararı almalarında Melis Hanım'ın da büyük etkisi olduğunu itiraf ederken, ''Alınmaca, gücenmece yok. Kendisi sadece 3 yıl içerisinde sırf bu yüzden 34 arkadaşını kaybetmiş. Bunlardan 25'i Melis Hanım'ı arkadaşlıktan çıkartırken, 9 tanesi de nasıl tiksinmişse komple hesaplarını kapatmışlar. Dokuzar sekizer derken bu durum bize her sene yaklaşık 15 bin üye kaybına mal oluyor" diyerek konu hakkında önemli detayları aktardı. Melis Saral Dülgerli'nin sadece bir örnek olduğunu ve Facebook üzerinde bunun gibi binlercesinin bulunduğunun altını çizen Cornwell, "Bir ara da 'Tekrar deneyin, şu an server müsait değil' diyerek bu yüklemelerin önünü almaya çalıştık ama olmadı. Ne yapıp edip bir şekilde yüklüyorlar ne yazık ki" derken, gelinlikli fotoğrafları algılayıp merkez server'lara ileterek paylaşımların engellemesini sağlayan yeni bir sistem üzerinde çalıştıklarını kamuoyuna müjdeledi.