Metrobüs "Ön Kapı Sahanlığı Kombine Biletleri"ne Yoğun İlgi Metrobüs'te ezilme tehlikesi geçirmeden seyahat etmek isteyenlerin ısrarlı talepleri üzerine İETT tarafından sınırlı sayıda basılarak piyasaya sürülen Metrobüs "Ön Kapı Sahanlığı Kombine Biletleri" İstanbullulardan yoğun ilgi görüyor. Metrobüse biner binmez arkaya ilerlememek için kapı önündeki demirle ilk koltuk önündeki panel arasındaki bölgeye tüneyip, panele kıçını dayayarak inecekleri durağa kadar bu şekilde kıpırdamadan gitmek isteyen vatandaşların yoğun talebi üzerine harekete geçen İETT, "Metrobüs Ön Kapı Sahanlığı Kombine Biletleri"ni geçtiğimiz hafta piyasaya sürdü. Ziraat Bankası şubelerinden mesai saatleri içerisinde temin edilebilen biletlere sahip olabilmek için şube önlerinde uzun kuyruklar oluşturan İstanbullular, ilk parti kombinelerin 2 saat gibi kısa bir süre içerisinde tükenmesine neden oldular. Yeni uygulamayla ilgili basına açıklamalarda bulunan İETT'nin Metrobüs Hizmetlerinden Sorumlu Genel Sekreteri Ersin Özbükey, kombine bilet sistemine geçilme sürecini şu sözlerle anlattı: "Sizin de bildiğiniz gibi, vatandaşlarımız, özellikle sıkışık saatlerde metrobüse binince arkaya ilerlemek konusunda epey isteksiz davranıyorlar. Bu nedenle bahsi geçen demirle panel arasındaki bölge, ezilmeden yolculuk etmek isteyenlerin öncelikli hedefi haline geliyor. Maalesef bir süredir, stratejik önemi yüksek olan bu bölgeyi kontrol etmek isteyen gruplar arasında zaman zaman yumruklaşmaya kadar varan gerginliklerin yaşandığı yönünde duyumlar alıyoruz. İşte biz de İETT olarak birlik ve beraberliğe her zamankinden fazla ihtiyaç duyduğumuz şu günlerde en azından metrobüslerdeki gerginlikleri önlemek için kombine bilet sistemini getirdik. Artık "ön kapı sahanlığı" olarak tanımladığımız bu bölgede sadece kombine bilet sahibi vatandaşlar ve 1 adet misafirleri seyahat edebilecekler. Bileti olan ve otobüse ilk binen vatandaşımız ön kapı sahanlığını kullanabilecek." Kombine biletlere gösterilen ilgiden hayli memnun olduklarını söyleyen Özbükey, "Maalesef uygulama başlayalı daha 1 hafta bile olmadan kombinelerin kara borsada fahiş fiyatlarla satıldığı yönünde duyumlar almaya başladık." diyerek, bu durumun önüne geçmek amacıyla 10 bin biletlik yeni bir serinin basılması için hazırlıklara başlandığının da müjdesini verdi. Bir soru üzerine kombine biletlerin 1 yıllık süreyle geçerli olduğunu belirten Genel Sekreter, talep gelmesi durumunda diğer kamu bankalarında ve özel bankalarda da satışa sunulabileceğini, ancak şimdilik böyle bir gelişme olmadığını da sözlerine ekledi.