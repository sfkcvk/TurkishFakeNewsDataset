2 Yıl İçinde Maaşına Toplam %3 Zam Alan Genç Bankacı, Bankanın Toplam Mevduatlarının 20 Milyar TL'yi Aşmasından Gurur Duyuyor Türkiye'nin önde gelen bankalarından NetBank'ta uzman yardımcısı olarak çalışan Sinan Gökçebey (29), bankasının 2011 yılında net karının 890 Milyon TL'yi, toplam mevduatlarının ise bir önceki yıla göre %13 artarak 20 Milyar TL'yi aşmasının haklı gururunu yaşıyor. Geçtiğimiz yıl 1650 tl olan maaşı, Ocak ayında aldığı %3'lük zamla 1699.50 TL'ye ulaşan Gökçebey, bu sabah düzenlediği basın toplantısıyla bankasının performansını değerlendirdi. 
    
Marmara Üniversitesi İktisat Fakültesi'nden 2006 yılında mezun olmasının ardından aynı üniversitede yüksek lisansını tamamlayan Gökçebey, 3 aşamalı yazılı sınav, ingilizce sınavı, mülakat, araya giren hatırlı tanıdıkların gayretleri ve 3 aylık deneme süreci sonrası 2010 yılının başında 1650 TL maaşla NetBank'ta uzman yardımcısı pozisyonunda göreve başlamıştı. 
 
"Hepimizin şapkayı önümüze koyup düşünmesi lazım. Ben bu banka için daha ne yapabilirim?  Öyle memur zihniyetiyle 'Akşam 6 olsun da çıkayım' diye düşünürsek bir yere varamayız. Önce işini sahiplenmen ve sürekli kendini geliş..." diyen Gökçebey, şefinden gelen 10 dakikalık çay molasının sonuna gelindiği uyarısıyla basın toplantısını aniden keserek masasına geri döndü.