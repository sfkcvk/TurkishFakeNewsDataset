Son 15 Yılın En Gerçekçi ''Arkadaşlar piyasa çok kötü, zam yok'' Konuşmasına Hazırlanan Albazlar Holding'de Nefesler Tutuldu... Bir zam dönemi öncesi daha şirket yönetiminin geleneksel “Arkadaşlar biliyorsunuz piyasa çok kötü” konuşmasına hazırlanan Albazlar Holding’de bu kez farklı bir heyecan var. Son 15 yılın en gerçekçi "kriz var" konuşması öncesi şirkette nefesler tutulurken, CEO Hamdi Albazlar iddialı konuştu: “Valla öyle bir konuşma yapacağım ki değil zam istemek üstüne para verecekler...” Türkiye’nin önde gelen şirketlerinden Albazlar Holding’de 2017 yılının zamlarının konuşulacağı toplantı öncesi heyecan dorukta. Geleneksel olarak her yıl yüzde 3 ile 6 arasındaki zamların açıklanması öncesi yapılan "Arkadaşlar piyasada kriz var, kaynaklarımızı verimli kullanmalıyız aksi halde küçülmemiz gerekecek" temalı konuşmasına hazırlanan CEO Hamdi Albazlar, 2017'nin gerçekten kriz olan ender yıllardan biri olduğuna dikkat çekerek bu yılki konuşmanın bambaşka olacağını ifade etti.  “Bu sene öyle lafı çok uzatmayı, eğip bükmeyi düşünmüyorum. Taktik maktik yok. Çıkıcam, aslanlar gibi bam-bam-bam krizi anlatıcam. Zaten her gün benle beraber doları takip eden insanlar bunlar. Az çok onlar da farkında durumun...” diyen başarılı CEO, en son 2001 krizinden sonra yaptığı konuşmada bu kadar heyecanlandığını da sözlerine ekledi. Albazlar, konuşmanın içeriğiyle ilgili fazla bir detay vermekten kaçınırken, "Ancak çok iyi bir şeyin geldiğini şimdiden müjdelemek istiyorum" sözleriyle beklentileri yükselterek şöyle devam etti: “Henüz son rötuşları bitmedi ama yaklaşık 45 dakikalık bir konuşma olacağını söyleyebilirim. Dolu dolu bir içerik. İçinde ödenmeyen müşteri çekleri var, kur farkının bütçede yarattığı gedik var, vadesi yaklaşan kredi geri ödemeleri var, kızımın okul taksitinin anlatıldığı duygusal bir kısım var. Tüm bunların ardından şirkette olası bir küçülmeyle devam ediyorum. İlk hedef, bu şartlarda %0 zammın çok iyi bir rakam olduğuna tüm çalışanları ikna etmek ama daha iyi bir sonuç neden olmasın? Bakalım biraz da konuşmanın gidişatına göre eksi zam bile çok uzak görünmüyor bana. ‘Hamdi Bey Allah aşkına benim paramı alın’ diyecek, bileziklerini elime sayacak kimi arkadaşlarımızı şimdiden görebiliyorum..." Albazlar Holding personeli de yılın en önemli açıklamasına hazır. Şirketteki kimi çalışanların konuya dair görüşleri şöyle; Geçen seneki konuşma da iyiydi. Ben nerdeyse %6'lık zam için ağlayarak teşekkür edecektim ama bu yıl bambaşka bir şey geliyor hissediyorum. Memleketteki tarlayı sattırıp şirkete bağışlamak isteyecekmişim gibi bir his var içimde...  Hamdi Bey’e daha Aralık ayında konuyu çıtlamaya çalıştığımda bana ihale dosyalarının arasında o haftanın BİM broşürünü verdi. Ben mesajı daha orada aldım zaten. Geçen sene bana yapılan %3,20’lik zammı Hamdi Bey mezuniyet not ortalamama uyumlu olsun diye verdiğini söylemişti. Öyle de çalışanlarıyla yakından ilgilenen babacan bir insandır kendisi. Sağ olsun. Ben bugüne dek Hamdi Bey’in en çok “Çay-kahvenin paralı hale getirilmesi” hakkındaki mailini beğenmiştim. Bakalım oradaki performansını aşabilecek mi?