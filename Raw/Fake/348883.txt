Fahiş Fiyat Denetimi Yapmak İçin Gittikleri Etiler'de Mahalle Bakkalının Yerini Bulamayan Zabıta Ekibinin İmdadına Nusret Yetişti: ''Hemen şurdan dönünce orda şerefsiz!'' Enflasyonla Topyekün Mücadele kapsamında fiyat denetimlerine devam eden İstanbul Büyükşehir Belediyesi'ne bağlı zabıta ekipleri fırsatçılara göz açtırmıyor. Zabıta denetimlerinin bugünkü adresi, İstanbul eğlence hayatının bilindik semtlerinden Etiler'di.. İstanbul Büyükşehir Belediyesi'nin fahiş fiyat denetimleri tüm hızıyla ve kararlılıkla devam ederken, bu sabah fiyat denetimi için gittikleri Etiler'de, denetim yapacakları mahalle bakkalını uzun süre aramalarına rağmen bulamayan zabıta ekibi, kendilerini restaurantına davet eden Nusret'i kırmayıp, öğle yemeğini Nusr-Et Steakhouse isimli mekanda birlikte yediler. Oldukça sıcak bir ortamda geçen öğle yemeğinde, zabıtaların ricasını kırmayan Nusret, kendine özgü salt-bae hareketini bu kez zabıtalar için yaptı.  Yemek sonrası el işareti ile garsondan hesabı isteyen zabıtalar, Nusret'in "İkramımız olsun" önerisini, görev başında oldukları gerekçesi ile kabul etmezlerken, hesabı getiren garsonun elinden adisyonu çevik bir hareketle alan Nusret, "Abi, lütfen. Rica ediyorum. Benim mekanımda hesap ödeyemezsiniz" diyerek şansını son bir kez daha denemek istedi. Zabıtaların, "Başka zaman sözümüz olsun Nusret, ama şimdi görev başındayız" cevabı karşısında, "Abi benim mekanımda başka zaman da hesap ödeyemezsiniz" diyen Nusret, "Hatta size şöyle söyleyeyim, siz benim mekanımda ömür billah hesap ödeyemezsiniz" sözleri sonrası zabıtalar Nusret'e teşekkür etti. Nusret'in bu ince düşüncesinden duydukları memnuniyeti dile getiren zabıtalar, "Kardeşim sen de bigün bizim belediyeye gelsen biz de sana hesap ödetmeyiz. Ama şimdi mesai saatleri içerisindeyiz" cevabı karşısında çaresiz kalan Nusret, elindeki adisyonu zabıtalara vermek durumunda kaldı.  3 az çorba, 3 küçük su ve 1'er parça "lokum" diye tabir edilen et parçası için 8900 TL (Sekizbindokuzyüz Türk Lirası) gelen hesap sonrası, zabıtalar adisyonu okuyan arkadaşlarına "ne kadarmış?" diye sorarlarken, zabıta "89 TL" cevabını verdi. Diğer zabıtaların hesabı duyunca suratlarının düştüğü görüldü. Zabıtalar garsona "Kardeşim sen en iyisi hesabı 4'e böl. Herkesden 22.25 TL çek" derken, garsonun multinet pos cihazı ekranında noktadan sonrasının kullanılmaya kullanılmaya bozulduğunu ifade etmesi sonrası, "O zaman 22 TL çek" diyen zabıtanın multinetinden 22 TL çekildi. Garson sırayla tüm multinetleri tek tek pos cihazına sokmaya çalışırken, zabıtalardan biri cebinden bozuk paraları çıkarıp "Benim sadece 1 küçük su var, kaç lira?" diye sorunca, garson elindeki adisyona bakıp, adisyonda "küçük su 88 TLx3=264 TL" yazdığını görmesine rağmen soruya cevap vermedi.  Zabıtalar mekandan ayrılmadan Nusret'e aradıkları bakkalın yerini sorarlarken Nusret, "Hemen şurdan dönünce ilk sağa girin orda şerefsiz" yanıtını verdi. Zabıtalar, "Eyvallah Nusret" deyip koşar adım bakkala doğru giderlerken, edinilen bilgiye göre 60 kuruşa aldığı gofreti 75 kuruşa sattığını tespit ettikleri mahalle bakkalına 8900 TL ceza kesip, bakkalı 3 ay süre ile mühürlediler.