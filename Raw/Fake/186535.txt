Kapatılması Kimsenin Umrunda Olmayan Tarihi Zeytinburnu Şenyuva Sinemasının Sahibi Ağır Konuştu: “Allah Hepinizin Belasını Versin!” Zeytinburnu'nda 47 yıldır hizmet vermekte olan ve geçtiğimiz hafta kapatılan Şenyuva Sineması'nın ikinci kuşak sahibi Öztürk Şenyuva (43), kamuoyunun ilgisizliğine isyan etti. Şenyuva ailesi olarak yarım asra yakındır sinemacılığa gönül verdiklerini belirten Şenyunva, "Yıllardır her dükkan kapanır, benimkisi kapanmaz diyordum. Bu şehrin entelektüel birikimi buna müsaade etmez sanıyordum. Ancak durum ortada, küt diye vurdular mührü sinemaya vergi borcundan, kimseden de gık çıkmadı. Artık sinema Zeytinburnu'nda olduğu için mi yoksa 10 yıldır 3 film birden sistemine geçtiğimizden mi bilmiyorum ama Allah hepinizin belasını versin...” diyerek tepkisini dile getirdi.

 

Kendisine babasından kalan sinemanın önünde yaptığı tek kişilik eylem esnasında mikrofonlara sitem dolu sözler sarf eden emektar sinemacı, "Her sinema kapanışında yok 'kent hafızası', yok 'mimari bellek' diyenler benim sinemam kapanırken  nerdeler?” derken gözyaşlarına hakim olamadı. Kendi sinemalarının öyle çok ahım şahım bir yer olmadığının farkında olduğunu da samimi bir şekilde itiraf eden Şenyuva, şöyle devam etti:
 
"Tamam, eyvallah. Bizimkisi mahalle arasında ufak bir işletme. Yani Allah var, öyle bir mimari bellek oluşturacak, efendime söyliyim anılarda yaşatılacak bir yapı da değil... Ama ne bileyim, bu kadar da iplememezlik kanıma dokunuyor. İnsan hiç değilse idareten gelir bir eylem yapar. Hadi buraya kadar gelmediniz, hiç değilse sosyal medyada yalandan bir şeyler söyleseydiniz keşke. O da kabulüm... Düşünüyorum, düşünüyorum, belki de diyorum kapanış sebebimiz vergi borcu olduğu için bir sempati yaratamadık. En azından belediyeyle bir takışma ya da ufak çaplı bir yangın falan çıksa böyle olmayabilirdi...”

 

Şenyuva sinemasını kapanışa götüren sebeplerin en başında maddi sıkıntılar olduğunu dile getiren acılı sinemacı, sektördeki daralmanın kendilerini yeni arayışlara yönlendirdiğini kaydetti. "Hollywood filmleri deseniz, zaten almaya güç yetmez. Bir Avrupa sinemasından bile pay alamadık, tek tük 70’lerin Alman filmlerini saymazsak. Bir de müşteri talebi doğrultusunda Uzak Doğu sinemasına yöneldiğimizi söyleyebilirim ki bunu da aslında “Asian” diye ifade etsem daha doğru olacak” diyen Şenyuva, internet yüzünden çoklu film (3) gösteriminden de bekledikleri randımanı alamadıklarını sözlerine ekledi.


 

Daha önce kapatılan sinemalar için sık sık kullanılan “Buram buram nostalji ve tarih kokan salonlar” sözünün kendi sineması için pek de doğru olmadığını ifade eden Şenyuva “Yani bizim salonlarda da buram buram bir koku oluyordu tabi ama buna nostalji kokusu demek, tarih kokusu demek biraz güç takdir edersiniz ki...” derken, son olarak özellikle mahalleli gençlere yüklendi. Sinemasının kapatılışına hali hazırda halktan yeterli ilgi gelmediğini, ancak son dönem müdavimlerinden birkaç mahalleli gencin kapanış günü uğradıklarını söyleyen Şenyuva “Bir an o çocukları görünce duygulanmadım demezsem, yalan olur. İşte dedim, 47 yıllık Şenyuva sinemasının dostları kötü günde ortaya çıktı. Fakat yanılmışım. Elde kalan porno bantları almaya gelmiş şerefsizler." sözleriyle, öfkesini ve hayalkırıklığını bir kez daha ortaya koydu.