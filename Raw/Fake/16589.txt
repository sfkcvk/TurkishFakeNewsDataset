İnternet Üzerinden İkramiye Dağıtan Euro Milliones Lottery: "Milyon Dolarlar Veriyoruz, Alan Yok" Sadece internet kullanıcılarına yönelik özel çekilişler düzenleyen Nijerya merkezli "Euro Milliones Lottery Inc" isimli şirketin basın sözcüsü Dr. Maria Jose Muyor, dün düzenlediği basın toplantısıyla ikramiye kazanmalarına rağmen ödüllerini almayan binlerce kişiye seslendi: "En azından e-mail'lerimize bir yanıt verebilirdiniz, parayı illa kapınıza kadar getirmek mi gerekiyor?"
 
 
 Konuya ilişkin olarak Euro Milliones Lottery adına açıklama yapan Dr. Maria Jose Muyor, yapılan son çekilişte ödül isabet eden 2136 kişiye bizzat kendi hesabından e-posta gönderdiğini, fakat bunlardan hiçbirinin geri dönmediğini söyleyerek ilgisizlikten yakındı. E-postalar'da dikkat çekmesi amacıyla "YOU WON THE LOTTERY!!!", "470.000 EUROS!!", "£1,500,000.00? WINNER!!!", "Congratulation!?" gibi çarpıcı başlıklar kullandığını belirten Muyor, buna rağmen insanların ödüllere rağbet göstermemelerine bir anlam veremediğini ifade etti ve ekledi: "Bir de ekonomik kriz var derler!"
 
 
 Hiçbir şekilde başvuru ve bilet gerektirmeyen bu piyangonun tamamıyla internet kullanımını özendirmek için yürütüldüğünü belirten Dr. Muyor, "Bu iş tamamen hayır işidir. İnternete girmekten piyango bileti almaya fırsat bulamayanlar için bir vakıf kurduk. Bu suretle topladığımız paraları periyodik olarak yaptığımız çekilişlerle internet kullanıcılarına dağıtmaktayız." dedi. Bugüne kadar toplam 250 milyon dolarlık çekiliş yaptıklarını, fakat kazananların neredeyse hiçbirinin ödül için başvurmadığını söyleyen Dr. Muyor, "Bu nasıl bir vurdumduymazlıktır anlamak mümkün değil. Asıl mesleğim tıp doktorluğu olmasına rağmen son 3 buçuk yılımı bu işe adadım. Gece gündüz mail yazmaktayım. Ama insanlar bunun kıymetini bilmiyorlar. Ödülü istemiyorlarsa en azından bir teşekkür mesajı gönderebilirlerdi. Yolladığım binlerce e-postaya karşılık yalnızca geçen ay Türkiye'den Ersin Özbükey adında bir genç bana cevap yazdı. O kadar duygulandım ki, ödüle bir 20.000 Euro da ben cebimden ekledim. Diğerlerinin ödülü bankada öylece duruyor. Yazık, günah değil mi?" şeklinde konuştu.
 
 
 
Kazananların e-mail adreslerini bulmak için de ayrıca çaba harcadığını söyleyerek açıklamalarına devam eden Dr. Muyor, bütün bu çabaların karşılıksız kalmasını içine sindiremediğini ve böyle giderse bu işi bırakabileceğini de üzülerek ifade eti. Artık insanların iyilikten de anlamadığından dert yanan Dr. Muyor, son olarak "Yani tabii para istemiyorlarsa zorla verecek değiliz ancak emeklerimizin görmezden gelinmesi asıl moral bozucu olan. İstiyorlar ki illa parayla loto oynayıp, kaybetsinler...Yoksa rahat edemiyorlar." diyerek, basın toplantısını sonlandırdı.