İki Yıldır Ramazan'ın İlk Dayağını Başka Şehirlere Kaptıran Erzurum'da ''Yönetim İstifa'' Sesleri... Geçtiğimiz yıl ilk Ramazan dayağını İstanbul'a kaptırmasının ardından bu yıl da sürpriz bir şekilde Mudanya'ya elenen Erzurum'da sinirler gergin. Öfkeli taraftarlar, başarısızlığın sorumlusu olarak gördükleri yönetimi istifaya davet ederlerken, tepkilerin odağındaki isim olan Büyükşehir Belediye Başkanı İsmail Eryemez ise Erzurum'a karşı planlı bir oyun oynandığını iddia ederek birlik çağrısında bulundu. Geçtiğimiz yıl İstanbul'a kaptırılan ünvanın ardından büyük umutlar ve mutlak galibiyet parolasıyla girdikleri 2017'de de beklediğini bulamayan Erzurum, başarısızlığın faturasını yönetime kesti. İlk oruç dayağı haberinin 2 gün önce Bursa'nın Mudanya ilçesinden gelmesiyle birlikte şehirde başlayan huzursuzluk giderek büyürken, bu öğleden sonra Büyükşehir Belediye Binası önünde toplanan yaklaşık 1000 kadar Erzurumlu yönetime istifa çağrısında bulundu.  Şehir meydanında toplandıktan sonra "90 yıllık efsane rezil oldu sizinle" sloganları eşliğinde Belediye Binası önüne kadar yürüyen öfkeli grup, burada bir basın açıklaması yaparak yönetimden hesap sordu. Grup adına mikrofonlara konuşan Muzaffer Söylenmez isimli vatandaş, başarısızlığın göz göre göre geldiğini belirterek, gereken önlemleri almayan yönetime sert ifadelerle yüklendi:  "Hadi geçen sene neyse dedik. İstanbul neticede kalabalık bir şehir. Baktığın zaman bize rakip olabilecek Sultanbeyli, Ümraniye gibi yerleri de var. Bi kereliğine öyle bi şey oldu... Ama soruyorum, Mudanya nedir? Mudanya'yı nasıl izah edeceksiniz bu insanlara? Ben şahsen evde çocuğuma, denize kıyısı olan ufacık bir yer geldi de Erzurum'umuzun ünvanını elinden aldı diyemedim. Sorduğu zaman 'daha ilk dayak atılmadı evladım, bekliyoruz her an atabiliriz' diye yalan söylüyorum sizin yüzünüzden mubarek gün. Siz nasıl bakıyorsunuz bizim yüzümüze? Erzurum'u Erzurum yapan en önemli değerlerden birini böylesine hoyratça başkalarına kaptıran zihniyet yarın oltu taşımızı da Erzincan'a verir, Nene Hatun'un mezarını da Yozgat'a nakleder. Yazıklar olsun... Azcık şerefiniz varsa o koltukta 5 dakka daha oturmazsınız..." Basın açıklamasının ardından "Yönetim istifa" sloganları atan grup, yanlarında getirdikleri temsili bir mankeni ağzına sigara tutuşturup tekme tokat dövdükten sonra olaysız bir şekilde dağıldı. Tepkilerin odağındaki isim olan Erzurum Büyükşehir Belediye Başkanı İsmail Eryemez ise taraftarların öfkesini anlayışla karşıladığını söylerken, Erzurum'a karşı oynanan oyunlara dikkat çekti. Mudanya'daki olayda dayak yiyenlerin seferi olduğunu, o yüzden atılan dayağa itiraz ettiklerini belirten Eryemez, "O konuda gerek Diyanet İşleri Başkanlığı gerek İçişleri Bakanlığı nezdinde girişimlerimiz sürüyor. Ayrıca olayda dayağa ait görüntüler de yok. Sadece bir kaç kişinin ifadesi ve dayak sonrasına ait olduğu iddia edilen kayıtlarla bir şeyler oldu bittiye getirilmek isteniyor. Şunu herkesin bilmesini isterim ki bu iş daha bitmedi" sözleriyle de Erzurum'un hakkını sonuna kadar savunacaklarını ifade etti.