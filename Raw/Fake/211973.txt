'3.köprü cinayettir'' Diyen Büyükşehir Belediye Başkanı Tayyip Erdoğan'a, Başbakan Tayyip Erdoğan'dan Sert Yanıt: "Senin İstanbul'a ne hayrın dokunmuş?" Bugüne kadar çevreye vereceği zarar ve ağaç katliamı nedeniyle, bugün ise ismiyle çok tartışılan İstanbul Boğazı’nda yapılacak 3. Köprü, Başbakan Recep Tayyip Erdoğan ile Büyükşehir Belediye Başkanı Recep Tayyip Erdoğan'ı bir kez daha karşı karşıya getirdi. Belediye Başkanı Erdoğan'ın 3. köprü projesinin hayata geçirilmesi hakkında yaptığı "Bu İstanbul için cinayettir. Hakkımı helal etmiyorum" açıklaması gündemin tepesine otururken, Başbakan Erdoğan'dan gelen "İş üretemeyenler, projesi olmayanlar işte böyle oturdukları yerden atıp tutarlar ancak" şeklindeki karşılık ise tartışmayı daha da alevlendirdi. Başbakan Recep Tayyip Erdoğan'ın 3. köprü temel atma töreni için İstanbul'a gelmesi üzerine apar topar Büyükşehir Belediyesi'nin binası önünde büyük bir kalabalığa seslenen Belediye Başkanı Erdoğan'ı binlerce kişi "Vur vur inlesin, Başbakan Erdoğan dinlesin" tezahüratlarıyla karşıladı. Sözlerine, "Dinleyecek... Dinleyecek.. Gün gelecek, devran dönecek Başbakan Erdoğan da bizleri dinleyecek. Siz hiç merak etmeyin" diyerek başlayan Büyükşehir Belediyesi Başkanı Erdoğan, 3. köprü projesi ile ilgili olarak ise şu sözleri kaydetti:  "Şimdi bunlar diyecekler ki vatandaş trafikte rezil mi olsun? Yahu bu işin köprü yapmaktan başka yolu yok mu? O zaman bütün boğazı kapatın komple köprü yapalım? İşte bunların vizyonu bu kadar değerli hemşerilerim. Benim şehrimde bana sormadan çevreyi katledeceksin, sonra da gelip bunun şovunu yapacaksın? Hadi bizden utanmadın, ' ormanlarımdan bir dal kesenin kellesini keserim' diyen ecdadımızdan da mı utanmıyorsun? Utanmazlar değerli İstanbullular, bunlarda o tarihi şuur ne gezer? Anca yesinler içsinler ceplerini doldursunlar, keyiflerine baksınlar..." Başbakan Erdoğan'ı rantçılık ve çevre katili olmakla suçlayan Büyükşehir Belediye Başkanı Erdoğan, sert açıklamalarına "Bir de utanmadan kalkmış köprünün adı "Yavuz Sultan Selim' koymuşlar. Siz Yavuz'un adını besmeleyle ağzınıza alın besmeleyle!" şeklinde devam etti. Başbakan'ın Yavuz Sultan Süleyman'ı anlamaktan çok uzak olduğunu vurgulayan Belediye Başkanı, "O, ömrünü at sırtında geçirmiş, halifeliği Osmanlıya getirmiş büyük bir zattı. Bunlar değerli hemşerilerim, Suriye'de emperyalizmin emrine girip, müslümanı müslümana kırdırtan, onu bile beceremeyip ellerine yüzlerine bulaştıran, iş bilmezlikle Ortadoğu'dan kovulan... Neyse şimdi konuşmaya başlarsam benim de başıma bir iş gelir. Biliyorsunuz bunların kolları uzun. Hamdolsun Allah'tan başka bi şeyden korkumuz yok da size hizmetle geçireceğim yılları hapiste geçireceğime üzülürüm... Siz anladınız beni..." dedi. Son olarak "İnşallah bu cinayet bitmeden hükümet değişir" temennisini dile getiren Büyükşehir Belediye Başkanı'na ise Başbakan'ın tepkisi sert oldu. Belediye Başkanı Erdoğan'ı sandıktan çıkan halk kararına saygı duymamakla itham eden Başbakan Erdoğan’ın, gerekirse sine-i millete dönmekten çekinmeyeceklerini ifade ederek başladığı konuşmasında sözleri sık sık alkışlar ve tezahüratlar eşliğinde kesildi. "Bu nesil seninle gurur duyuyor" tezahuratları eşliğinde konuşmasını sürdüren Başbakan, Belediye Başkan'ı Erdoğan'a şu sözlerle yüklendi:   "Ne yapmış bu Tayyip Erdoğan İstanbul'a? Yaz günü trafikte çile çeken benim vatandaşım için bir tane hizmetini sayabilir misiniz? Sayamazsınızzz... Çünkü yok. E madem hizmet yapamıyorsun, bari yapana laf etme. Büyük bir zat'ın da dediği gibi; Gölge etme başka ihsan istemem... İnsanda biraz utanma olacak. Maliye Bakan'ıma, müfettişlerime emir verdim, belediye hesaplarını didik didik inceliyorlar. Dünya para aktarıyoruz bütçeden, nereye gidiyor, kimlere, hangi dünürlerin şirketlerine peşkeş çekiliyor hepsinin hesabını Allah'ın izniyle birrrr birrrr soracağız. Kimsenin kuşkusu olmasın..." Konuşması süresince üslubunu giderek sertleştiren Başbakan Recep Tayyip Erdoğan, "Ya Sayın Belediye Başkanım. Madem 3.köprüyle yaşamak istemiyorsun, madem öyle bir İstanbul olmasın diyorsun. Buyur git o zaman. Zorla tutan mı var seni?" sözleriyle de büyük alkış aldı. Parti olarak halka ve hakka hizmetten başka bir düşüncelerinin olmadığının da altını çizen Başbakan Erdoğan, konuşmasını şu şekilde noktaladı. "Siz istediğiniz kadar yırtının, biz yine millete hizmet yolunda bildiğimizden şaşmayacağız. Oradaki 3-5 ağaç için için bu kadar tantana koparanlara da söylüyorum. Siz çevreciyseniz, ben sizden 100 kat 1000 kat daha çevreciyim. Çevrecinin daniskasıyım. O ağaçları da kesmeyeceğiz, kökünden söküp başka bir yere dikeceğiz. Onunla ilgili de şu an görevini tam hatırlamadığım bir bakanıma emir verdim. Şimdiki Büyükşehir Belediyesi binasını yıkıp, yerine bir AVM, AVM’nin en üst katına da yeşil alan tahsis ederek ağaçları oraya taşıyacağız. Şimdi buna da karşı çıkar o Belediye Başkanı olacak şahıs. Noldu? Senin binan olunca ağaçtan kıymetli oldu di mi? İşte bunların çevreciliği bu kadar değerli yurttaşlarım..."  Özellikle 3.köprü tartışmalarıyla birlikte iyice açığa çıkan İstanbul Büyükşehir Belediye Başkanı Erdoğan'la, Başbakan Erdoğan arasındaki gerilimin ardından, Başbakan'ın kurmaylarına "Önümüzdeki seçimde İstanbul'u istiyorum!" şeklinde emir verdiği de gelen haberler arasında.