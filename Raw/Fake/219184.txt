Emniyet Genel Müdürlüğü'nden Mobeseler İle İlgili Yapılan Eleştirilere Yanıt Geldi: "Biz onları zaten komik kaza çeksin diye koyduk..." Gezi Parkı olayları sırasında hayatını kaybeden eylemcilerin mobese kayıtlarına ulaşılamaması nedeniyle yapılan eleştirilere Emniyet Genel Müdürlüğü'nden bu sabah yanıt geldi. Ankara Dikmen'deki genel müdürlük binasında basın mensuplarının karşısına çıkan EGM Basın Sözcüsü Latif Tozgül mobese kameralarının asli görevinin komik kaza görüntüsü yakalamak olduğunu belirttiği açıklamasında "Ki bu konuda da ne kadar başarılı olduğumuzu her akşam haber bültenlerinde görüyosunuzdur. Sayemizde hem millet gülüyor, hem de haber bültenlerinin sevimli kedi, panda göstermesine gerek kalmıyor. Biz teşkilatımızın takdir edilmesini beklerken böylesine eleştirilmeyi hiç haketmedik inanın" ifadelerine yer verdi. Ethem Sarısülük ve Ali İsmail Korkmaz'ın hayatlarını kaybetmesine neden olan olaylara ait görüntülere ulaşılmamasının gayet normal olduğunu dile getiren Latif Tozgül, "Gencecik çocuklarımızın ölmesi gerçekten çok acı ancak takdir edersiniz ki bizim mobese kameralarında bu denli acı görüntülere yer vermemiz mümkün değil. Konseptimizin daha çok komik sahnelere dayandığını hepinizin bilmesini istiyorum" sözleriyle kamuoyuna seslendi. Emniyet teşkilatında yapılan titiz incelemelerle günlük olarak komik kaza görüntülerinin medyaya servis edildiğini hatırlatan Basın Sözcüsü, mobese kameralarının nasıl çalıştığına dair şu açıklamaları yaptı:  "Şimdi arkadaşlar, herkes anlasın diye tane tane anlatıyorum. Bize her gün Türkiye'nin dört bir yanından görüntüler gelir, arkadaşlarımız onları inceler. Komik kaza falan yoksa görüntüler direkt silinir, varsa da haber kanallarına gönderilir, sonra da görüntüler yine silinir. Silinir; çünkü bu kadar görüntüyü saklayacak yerimiz yok. Daha geçen hafta Cebeci'deki bir kazayı benim oğlanın sünnet düğünü kasetinin üzerine çekmişler, varın halimizi siz düşünün. Hem onu bırakın, zaten artık herkesin elinde akıllı telefon var. Etrafta polislik bir durum olduğunda anında internete yüklüyorlar. Kusura bakamayın ama ölen gençle ilgili henüz bi görüntü çıkmadıysa vatandaşımız suçu biraz da kendinde arayacak. Çekseydiniz yani. Niye bir Allah'ın kulunda görüntü yok, açıkçası bana biraz manidar geliyor..." "Polis görevini yapmıyor, görüntüleri saklıyor, delil karartıyor" iddialarını da insafsızlık olarak nitelendiren EGM Basın Sözcüsü Latif Tozgül, gezi olayları sürecinde ajanslarla paylaşılan 60'ın üzerinde trafik kazası ve komik düşme anı görüntüsünün belgelerini paylaşarak toplantıya devam etti. Bazı görüntüleri de projektör yardımıyla ekrana yansıtan Tozgül, "Bakın bu motosiklet kazasını dikkatli izleyin. Görüyorsunuz motor geliyor, geliyor, geliyor, pat minibüse önden vuruyor ahaha sürücü düşüyor bak gördünüz mü? Hehehe te Allah'ım ya her seferinde gülüyorum buna, manyak bişi. Neyse işte, sağ arka tarafta bak bi ışıklar var belli belirsiz, orası işte Eskişehir'de o gencin koşarak girdiği sokak. Gördüğünüz gibi resmen kayıttayız yani... Bi daha oynatalım mı? Ne diyosunuz? Güler miyiz bi tur daha ha?" diyerek, toplantıda neşeli anların yaşanmasına sebep oldu. Bir süre mobeseler tarafından kaydedilmiş komik görüntüleri muhabirlerle birlikte izleyen Latif Tozgül, çekim kalitesinin yeterince gelişmemesinden dolayı duyduğu rahatsızlığı da dile getirdi. "Ben size bişi diyim mi? Bir polis müdahalesi görüntüsü falan kaydedilmiş bile olsa bu kameralardan, bu açılardan tam anlaşılmaz" diyerek sözlerine devam eden basın sözcüsü, "Yani 40 tane açıdan yayınlanan maçta dahi bir ofsaytı kaç kere ileri geri sara sara tartışıyoruz da yine de içinden çıkılmıyo kimi zaman. Öyle düşünün, orda çevik kuvvetin anlık bir kararı bu neticede. O genç taş attı mı atmadı mı, attıysa polise geldi mi, çizgiyi geçti mi... Çevik de eli sopalı vatandaş da bir anlığına görüp bunu hemen karar vermek zorunda. Günah keçisi ilan etmeyelim kimseyi lütfen, biz de dahil olmak üzere..." sözleriyle emniyet teşikilatnı savundu. Konuşmasının son kısmında özeleştiri yapmayı da ihmal etmeyen Basın Sözcüsü Tozgül, "Yani tabii aslında bizim de belki yeniliğe, belki çeşitliliğe ihtiyacımız vardır. O anlamda kimi eleştirileri haklı buluyoruz" derken, ilerleyen günlerde kameraların gördüğü farklı görüntüleri "Mobese-spor, mobese-aile, mobese-max gibi değişik kanallar halinde sunmayı planladıklarını söyledi. Mobese+18 gibi bir kanalın dahi mümkün olabileceğini ifade eden Tozgül, "Yani tamamen atıyorum, şu an aklıma geldi ama neden olmasın? Bi şey gördüğümüzden değil de.. İlla ki açık kalmış bir perde olur... Balkonda seven olur.. Evet, neyse, başka sorusu olan?" şeklindeki sözlerinin ardından basın toplantısını noktaladı.