Sonu S İle Biten 3 Harfli Kısaltmaların Sonuna Gelen YÖK'ten Sınav Sisteminde Radikal Değişiklik Sinyali: 4 Harfli Sistem... Son olarak duyurulan YKS ile birlikte sınav sistemi isimlendirme kombinasyonlarında sona doğru yaklaşan YÖK'ten köklü değişim sinyalleri. Bugün yeni sınav sisteminin duyurusu için kameraların karşısına geçen YÖK başkanı Yekta Saraç, Yükseköğretim Kurumları Sınavı adı verilen sistemin en çok isim bulma aşamasında kendilerini zorladığını söylerken, 4 harfli sisteme geçiş için hazırlıklara başlandığını açıkladı. Yeni üniversiteye giriş sınav sisteminin tüm öğrencilere ve ülkemize hayırlı olması temennisiyle açıklamalarına başlayan Saraç, "1 haftadır bunun üzerinde çalışıyoruz. Bunun 6 günü sınava daha önce kullanmadığımız bir kısaltma arayarak geçti. Tam umudumuzu yitirmek üzereydik ki arkadaşlarımızdan biri kurumumuzun logosuna uzun uzun baktıktan sonra 'Buldum!' diye bir çığlık attı. Meğer cevap 1 haftadır gözümüzün önünde duruyormuş. Onu bulduktan sonrası zaten kolay oldu. Eski sistemlerden birinde soru sayılarını falan az biraz değiştirince oldu sana yeni sistem" sözleriyle sürece dair detayları aktardı. Sonu S ile biten 3 harfli kısatlamalar için ellerinde 21 sessiz harf bulunduğunu, kelime başına gelemeyen Ğ'nin elenmesiyle birlikte bu sayının 20'ye indiğini de sözlerine ekleyen Saraç, sınav sisteminde yapılması planlanan radikal değişikliğin sinyallerini de şu sözlerle verdi: "Eskiden olsa 1 günde yeni sistemi açıklardık. 20'nin 2'li kombinasyonları 1 milyon civardında bir rakam ediyor, bizi bugüne kadar iyi kötü idare etti ama artık belli ki bu gömlek bize dar geliyor. Mümkün olan HGS, OGS gibi kimi kısaltmaların maalesef otoyol ve köprü gişelerinde heba edilmiş olması da bu süreçte elimizi zayıflatan etkenler oldu. Onları da kullanabilsek 2 sene daha idare ederdik. Bundan sonrasında bir tıkanma yaşanmaması için 4 harfli sisteme geçmek dışında bir alternatifimiz yok. 20'nin 3'lü kombinasyonu olan... Neyse tam hesaplayamadım şimdi ama baya büyük bir rakam, herkesin için rahat olsun..."