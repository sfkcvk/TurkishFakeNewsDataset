Yazım Hatalarını Görüntülemeye Çalışan Amatör Fotoğrafçıya Linç Girişimi İstanbul'un sakin semtlerinden Çengelköy'de yaşanan olayda, dün sabah kişisel internet sitesi için  çeşitli dükkanların vitrinlerindeki yazım hatalarını görüntülemek isteyen Onur Uzun (26) isimli amatör fotoğrafçının, semt esnafı tarafından önce tartaklandığı, ardından da şiddete maruz bırakıldığı bildirildi.
 
Şans eseri olay yerinden geçmekte olan trafik polisleri tarafından öfkeli kalabalığın elinden zorlukla kurtarılan amatör fotoğrafçı hastaneye kaldırılırken, polisten yapılan ilk açıklamada Onur Uzun'un komik video ve resimlerin paylaşıldığı bir internet sitesine sahip olduğu, uzun zamandır Çengelköy'deki dükkanların vitrinlerinden sitesi için malzeme toplamaya çalıştığı, durumu farkeden semt esnafının da krizin sürdüğü şu günlerde, dükkanlarına normal müşteriden çok yazım hatası bulmaya gelen fotoğrafçıların akın etmesine sinirlendikleri için bu üzücü olayın patlak verdiği belirtildi.
 
Olayla ilgili olarak ifadesine başvurulan semtin en eski esnaflarından Mehmet Benek ise (58); "Her gün fotoğraf makinesini kapıp semtimize gelen bu zibidilerden ikrah ettik. Kardeşim biz zaten eğitim seviyesi belli olan insanlarız, olabilir insan halidir bazı kelimeleri yanlış da yazmışızıdır ama bunun nesi bu kadar komik anlamadık. Hadi diyelim komik. Ulan bir komik iki komik 20 yıldır aynı terane, hala mı komik bu yazım hataları yahu?" şeklinde açıklama yaparken, kafasına 8 dikiş atılan Onur Uzun "abi adam 'tiriyci' yazmış ya koptum :)" demekle yetindi.