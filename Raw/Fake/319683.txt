Dışişleri Bakanlığı, Kriz Yaşadığı Ülke Sayısını Artırarak Yanlış Bayrak Yakma Vakalarının Önüne Geçmeyi Hedefliyor... Almanya'nın ardından son olarak Hollanda ile yaşanan krizle birlikte gözler tekrar Dışişleri Bakanlığı'na çevrilirken, Bakanlık konuyla ilgili bir basın toplantısı düzenledi. Bakanlık, yabancı devletlerle yaşanan krizlerin ardından vatandaşların tepki olarak bayrak yakma eylemleri sırasında sık sık yapılan hatalara dikkat çekerken, kriz yaşanan ülke sayısının artırılması yoluyla durumun önüne geçileceği kaydedildi. Akşam saatlerinde Dışişleri Bakanlığı binasında bir basın toplantısı düzenleyen Müsteşar Faruk Kalaycıoğlu, bu sabah Hollanda Büyükelçiliği önünde düzenlenen protesto gösterisine ait bir kaç fotoğrafı gazetecilerle paylaştı. "Fotoğraflarda da görüleceği üzere iyi niyetli vatansever vatandaşlarımız Büyükelçilik önünde bayrak yakmak için toplanmışlar ancak maalesef bu kez de Hollanda yerine Rusya bayrağı yakılmış." diyen Kalaycıoğlu, Rusya ile yaşanan kriz devam ediyor olsa bu eylemin boşa gitmemiş olacağına dikkat çekti. Dışişleri Müsteşarı, bir çok ülkenin bayrağının birbirine benziyor olması nedeniyle yaşanan sıkıntının doğal olduğunu belirtirken, Türkiye'nin önümüzdeki dönem izleyeceği dış politikanın ana hatlarını ise şu sözlerle paylaştı:  "Kendi aramızda 'lan keşke Rusya'yla atıştığımız sıra şu eylem yapılsaydı. İkisine birden aynı anda mesaj olurdu' diye konuşurken öyle bir fikir çıktı. Madem vatandaşlarımız bu bayrak konusunda bir sıkıntı yaşıyorlar biz onlara yardımcı olalım diye düşündük. Neticede aynı anda ne kadar çok ülkeyle papaz olursak bayrağın tutma ihtimali o kadar artar. Eylem sırasında biri olmasa diğerinin bayrağı kesin yakılmış olur..." Bu doğrultuda Türkiye'nin başta bayrağı Hollanda'nınkine benzeyenler olmak üzere bir dizi ülkeyle daha kriz yaşaması için gereken adımların en kısa sürede atılacağını da sözlerine ekleyen Kalaycıoğlu, "Nasıl kriz çıkarmayı düşünüyorsunuz? Bu konuda bir çalışma var mı?" şeklindeki bir soruyu ise gülerek yanıtladı: "Ehehe ya o kolay ya. En iyi bildiğimiz iş o. Şimdiden çok yaratıcı bir kaç fikir çıkardık bile. Hele o Fransa var ya şok olacak ehehehe..."