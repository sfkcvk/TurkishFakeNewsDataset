PKK'nın 2. Adamını Yakaladığını İddia Eden İran'ın Tam Olarak Kimi Yakaladığı Sorusu Gizemini Koruyor Geçtiğimiz Cumartesi, PKK'nın lider kadrosundan Murat Karayılan'ın İran güvenlik güçleri tarafından yakalandığı iddialarının ajanslara düşmesinin ardından başlayan haber bombardımanı ve bilgi kirliliği, haftasonu gündemine damgasını vurdu. Ardı ardına gelen çelişkili açıklamalar esnasında Murat Karayılan'ın Roj TV'de yayınlanan ve yakalanmadığını ifade eden konuşmasıyla birlikte, yakalanmadığı görüşleri ağırlık kazanırken, kamuoyu şimdi de "O zaman kimin yakalandığı", ve "Yakalanan Murat Karayılan değilse, PKK'nın 2 numaralı adamının kim olduğu" sorularına kilitlendi.

 

Murat Karayılan'ın geçtiğimiz haftalarda uluslararası camiada ses getiren "Türkiye'yi bırakır İran'a saldırırız" açıklamasının ardından, Cumartesi günü İran güvenlik güçleri tarafından yakalandığı iddiaları, bölgede suların yine ısınmasına neden oldu. Haberin duyulmasından kısa bir süre sonra PKK'dan yalanlama gelirken, Türk yetkililer ise "Bize de İranlılar öyle söyledi. Karayılan'ı yakalamışlar" açıklamasını yaptılar. 

 

Örgütte birinci isim olarak halen Abdullah Öcalan gösterilirken, ikincilik için bir süredir yönetim kadrosunda kıyasıya bir çekişme olduğu biliniyor. 

  

Roj TV'deki konuşmasına, "Öncelikle TC Hükümetine, PKK'nın ikinci adamı dendiğinde direkt beni düşündükleri için buradan teşekkürlerimi sunuyorum. Sonuçta yıllardır kavgalı olduğumuz insanlar bunlar, İran mı bilecek doğrusunu Türkler mi?" diyerek başlayan Murat Karayılan,  "Türkiye'nin bu sağduyulu yaklaşımı, içimizdeki kendini ikinci adam ilan etmeye meraklı bazı arkadaşlara da bir ders olmuştur diye umuyorum. İkinci Adam olmaya soyunmadan önce, adam olmak icap eder. Öyle her laf edene de adam deyip dinlenmez, önce bir bakarım adam mı diye, sonra bi bakarım ettiği lafa şey mi diye.. düzgün laf mı diye... Diyeceğim o ki, yani ne ikinci adamlar gördük ayağında mekap yok, ne mekaplar gördük içinde ikinci adam yok. Anlayana..." sözleriyle de örgüt içerisindeki bazı kesimlere anlamlı mesajlar vermeyi ihmal etmedi. 

 

Murat Karayılan, "Bu kendine ikinci adam, iki numara gibi şeyler dedirtmekten hoşlanan arkadaşımızın kim olduğunu da ben tahmin ediyorum aslında ama şimdi isim verip de buradan rencide etmeyeyim. Kendisi bana abi der, hatta bu arkadaşımızı şu anda örgütteki pozisyonuna bundan 4 sene önce yerleştiren kişi benim, o da eniştesinin ve özellikle dayısının hatırı olduğu için. Çıksın şimdi madem, yüzü varsa 2. adam benim desin, yüreği varsa... Kusura bakmayın böyle şeylerden bahsetmek hoş değil tabii ki, ama bazen işte buna mecbur bırakıyorlar insanı." ifadelerini kullanırken, konuşmasının sonunda Türk kamuoyuna ise şu sözlerle teşekkür etti: 

 

"Yaşanan bu süreçte beni en çok etkileyen şeylerden biri de, TC vatandaşlarının bizim kadroyu bizimkilerden iyi bilmesi oldu. Biz daha kendi aramızda 'Bizim ikinci adamımız kim, o ikiyse üç nerede, yok oranın bölge sorumlusu hangisi, Orta Anadolu distribütörü kim' onu tartışırken, örgüt içi hiyerarşiyi isim isim, görev görev sayanları gördükçe biz bu işi yapmasak mı diye bi kendimi sorgulama süreci bile yaşadım. Bugün ben Kandil'deki en has adamlarıma sorsam, 'Say ulan 93-94 efsane kadroyu' desem, yarısı daha Parmaksız Zeki kod adlı Şemdin Sakık'a gelmeden tıkanır kalır. Hakikaten öyle yani.. "

 

Karayılan'ın açıklamasının ardından gözler, hem Türk Hükümeti hem de PKK yönetimi tarafından, "Gerçekten birini yakalayıp yakalamadıkları" ve "Eğer yakaladılarsa tam olarak kimi yakaladıkları" sorularını cevaplaması için sıkıştırılan İran'dan gelecek açıklamaya çevrilmiş durumda. Haber yayına hazırlandığı sırada İran cephesi sessizliğini korurken, PKK yönetiminin sağda solda "Ben buranın 2 numaralı adamıyım" diye atıp tutan örgüt mensuplarının ortaya çıkarılması amacıyla geniş çaplı bir iç soruşturma başlattığı da gelen bilgiler arasında.