George Michael’ın Ölüm Haberine Yayın Yasağı Getiren Çankırı 24. Sulh Hukuk Mahkemesi: ''Haftasonu boş geçince mecburen…’' Türkiye, son dönemin nispeten sakin haftasonlarından birini yaşarken özlenen haber Çankırı’dan geldi. Çankırı 24. Sulh Hukuk Mahkemesi heyeti, George Michael’ın ölüm haberine yayın yasağı getirmesinin ardından kamuoyuna açıklamada bulundu: "Hem bir eksiği kapatalım, hem de merhuma bir saygı duruşu olarak..." Kamuoyunda şaşkınlıkla karşılanan yayın yasağı kararıyla ilgili olarak basının sorularını yanıtlayan mahkeme heyeti başkanı Fuat Özbilgen, öncelikle George Michael’a rahmet, sevenlerine başsağlığı dileyerek sözlerine başladı. Özbilgen, Türkiye'nin uzun bir süredir ilk kez bir hafta sonunu yayın yasağını gerektirecek bir gelişme olmadan geçirdiğine dikkat çekerek, Geroge Michael'ın vefatının bu konuda yaşanan eksikliği gidermek ve vatandaşların beklentilerini karşılamak adına önemli bir fırsat olduğuna dikkat çekti.  Merhumun özellikle Careless Whisper adlı eseriyle taraflı tarafsız her kesimde bir anı bıraktığına dikkat çeken Özbilgen şöyle devam etti: “Bu yayın yasağı, bizim hukuki olarak bir eksiği kapamamızın yanında biraz da rahmetliye saygı duruşu gibi düşünülsün. Neticede değerli bir sanatçıydı ve ülkemizde de çokca seveni vardı. En ay nevır gona dans egen diyince herkesin aklında o romantik müzik canlanır. Bizim de hanımla evlenmeden önce şarkımızdı. Hatta çok net hatırlıyorum düğünde de onunla dans etmiştik. Sene 91, Çınarcık'tayız, ben o zaman daha avukatım... Neyse... Konu çok dağılmadan, sanatçının ölümünü şüpheli bulduğumuzu ve soruşturmanın selameti açısından yayın yasağını uygun bulduğumuzu burada bir kez daha ifade etmek istiyorum. Basın mensubu arkadaşlardan da ricam karara saygılı olmaları ve ölümüyle ilgili yazılı ve görsel yayınları ivedilikle durdurmaları yönünde...” George Michael'ın ölüm haberine getirilen yayın yasağının ardından harekete geçen Bilgi Teknolojileri ve İletişim Kurumu (BTK) ise bu öğlen saatlerinde kısmen kaldırdığı erişim kısıtlamalarını tekrar devreye aldı. Haber yayına hazırlandığı sırada twitter ve Facebook'a erişim ancak VPN üzerinden mümkün olabilirken, George Michael şarkıları da dahil olmak üzere Youtube'daki videolara erişim ise oldukça yavaşlamış durumda.