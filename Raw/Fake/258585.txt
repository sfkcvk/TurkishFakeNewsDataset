Ilımlı Balkon Konuşmasının Ardından Erdoğan'ın Seçmenlerinde Hayal Kırıklığı: ''O kadar adamı boşuna mı yuhaladık?'' Her seçimde olduğu gibi, Cumhurbaşkanlığı Seçimi’nin ardından da AKP Genel Merkezi’nde klasikleşen balkon konuşmasını gerçekleştiren Tayyip Erdoğan bu defa seçmeni tatmin edemedi. Kendisine oy veren-vermeyen tüm kitlelere teşekkür ederek, seçimin mağlubunun olmadığının altını çizdiği ılımlı demeci, Genel Merkez önünde toplanan kalabalık tarafından “Bu ne ya??” tepkisiyle karşılanırken, kimseyi yuhalayamadan eve dönmek zorunda kalan vatandaşların moralleri bir hayli bozuktu. Seçmenlerin bir kısmının “Sizin oralarda var mı yuhlanıcak kimse?” teklifiyle Kırgızistan Cumhurbaşkanı’na yanaştığı belirtildi. Seçim kampanyası boyunca Ermeni’sinden Zaza’sına geniş bir yelpazede insanı meydanlarda seçmenine yuhalatan Erdoğan, balkon konuşmasında bekleneni veremedi. Akşam saatlerinde büyük bir hevesle AKP Genel Merkezi önünde toplanan kalabalık, “CHP seçmenine de, MHP seçmenine de, HDP seçmenine de...” gibi girişlerle umutlanırken, cümlelerin ekseriyetle “...hepsinin Cumhurbaşkanı olacağım” biçiminde birlik mesajlarıyla bitmesi hayalkırıklığına yol açtı. Kimi vatandaşlar “Onca delikanlılık, onca atar bir oy için miydi” sözleriyle kendilerini kandırılmış hissettiklerini ifade ederlerken, yıllardır aynı kitleleri yuhalatmaktan sıkılmış olan Erdoğan’ın "tükenmişlik sendromu"na girmiş olabileceği de dile getirilen görüşler arasında.   Konuşmanın ardından AK Parti Genel Merkezi önünden ayrılan kalabalıktan mikrofonlara yansıyanlarsa şöyle:  Kıl payı aldı diye bize mi içten içe bir tepki var acaba? "Sert konuşmayı hak etmediniz, alın size mıy mıy kardeşlik o zaman" gibi? Kırgız'ı da saldı sonra zaten üstümüze. Eğer öyleyse en azından biraz bize bağırabilirdi. Kendi kendimizi de yuhalardık gerekirse...  12 yıldır severek dinlediğimiz Tayyip Erdoğan, resmen zafer sarhoşu oldu. Ne bir Alevi duyabildik, ne cehape duyabildik, ne kimseye terörist dendi.. Resmen sanki ülkecek tek yürekmişiz gibi... Ne o öyle ya?!  Cumhurbaşkanı olunca böyle bi rehavet çöküyor demek. Şimdi düşününce yanlış mı ettik acaba oy vermekle diye bir şüphe oldu içimde. Seda Sayan gitti İclal Aydın geldi sanki. Olmadı, yakışmadı.  CHP seçmeni resmen sandığa gitmeyerek dağ gibi uzun adamı bitirdi. Büyük oyunu bu defa göremedik...  Keçiören AK Gençlik olarak biz çok iyi hazırlanmıştık. Fazla dil bilmeye karşı çıkışımızı anlatacak şekilde İngilizce-Türkçe sözlük yakacaktık, Zaza bir arkadaşımız kendini kesecekti... Maalesef kısmet olmadı. Bir burukluğumuz var tabi Uzun Adam’a karşı...  Ee 12 yıldan sonra sıkıldı o da tabi. Dön dolaş aynı şeyler; Ermeni-Kürt-Rum-Yahudi... Yani belki de hata bizdedir. Şapkamızı önümüze koyup düşünmeliyiz. Niçin kendi aramızdan bir grup Yehova Şahidi çıkartamıyoruz? Neden bazı illerimizde Aborjin yerleştirmiyoruz? Böyle yeni tipler görse belki tekrar hevesi gelir...  "Acaba kameralar var diye mi öyle konuştu? Belki de kanallar yayından çıkıp biz bize kalınca bi iki tane eskilerden sallar" diye bekledik ama maalesef o da boş çıktı. Kendi söyleyemiyorsa en azından Kırgız'a bi iki küfür öğretebilirdi. Yabancı neticede, nerden bilecek.  Ben size bişi diyim mi, yarın öbür gün bu AK Parti'den de istifa eder... Gör bak demedi demeyin. Doğru olan da o yani açıkcası. Şu haliyle bu partiye yakışmıyor...  Benim en çok kırıldığım "Bu seçimin mağlubu yoktur, herkes kazandı" kısmı oldu. O ne demek ya? Ayda 900 lirayla ev geçindiren bir insanım, şu hayatta galibiyet sevinci yaşadığım 2 mecra var: Biri seçim, öteki de Trabzonspor. İkincisinin durumu zaten belli, bari sen yapma milletin adamı :(