Yeni Zelanda'dan Sonra 2014'e Giren 2. Yerleşim Birimi Olan Çorum Balıyakup Köyü'nde İmama Tepkiler Dinmiyor Bu yıl Yeni Zelanda'nın ardından 2014'e giren 2. yerleşim birimi olarak dikkatleri üzerine çeken Çorum'un Balıyakup Köyü'nde sular durulmuyor. Köyün tek camiinin müezzinlik görevini de yürüten imam Muzaffer Dilgin, konuyla ilgili olarak yaptığı açıklamada "Büyütecek bir şey yok. Alarmı yanlış kurmuşum, olur, insanız hepimiz hata yaparız..." derken, kendisinin sadece öğlen ezanının saatini şaşırdığını, olayların nasıl bu noktaya geldiğine anlam veremediğini de sözlerine ekledi. Yanlışlıkla 6 saat kadar önce 2014'e giren Balıyakup köyü sakinleri, olayın sorumlusu olarak imam Muzaffer Dilgin'i işaret ederek müftülüğü acil olarak göreve davet ettiler. Köy sakinlerinden Süleyman Ballı "Açıkcası geçen ramazanda da buna benzer bir durum olmuştu. İftarı Sarıkamış'ta öğretmenlik görevini yapan oğlumdan önce açınca şüphelenmiştim bu imamdan, ancak yaz günü olduğu için çok da ses çıkarmadım..." sözleriyle Dilgin'in daha önce de benzer vakaları olduğunu iddia etti.  Muhtar Orhan Gürbücü ise, köy olarak mağdur duruma düştüklerini belirtirken "Tek tek sordum... Balıcılar girmemiş, Arpaçbahşiş girmemiş, Yukarıveren girmemiş... Koca Çorum'da bi biz varız... Bizim günahımız ne? Mahşer günü Allahu Teala bu saatlerin hesabını sormayacak mı? Gel bakalım Orhan, senin ömrün bu kadardı, bi seneye erken girdin o 10 saati ne yapıcaz demeyecek mi?" ifadelerine yer verdi. Köylülerin suçlamalarına karşılık olarak "yani anladığım kadarıyla bu köyde benden başka kimsenin saat kullanma alışkanlığı yok. Öğleni biraz erken okuyunca haliyle köylünün bütün zaman algısı kaymış..." diyen imam Muzaffer Dilgin, olayın basit bir talihsizlik olarak değerlendirilmesi gerektiğini kaydetti. Dilgin ayrıca, 2014'e erken girilmesinde dinen bir sakınca olmadığının da altını çizerken, bu nedenle herhangi bir özür dilemeye gerek duymadığını ancak müftülükten çıkacak karara da saygı duyacağını dile getirdi.