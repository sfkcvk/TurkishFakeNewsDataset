8 Yaşındaki Çocuk, Sansürlenmemiş Sigara Sahnesi Yüzünden Sigaraya Başladı! Televizyondaki sigara ve alkol sahnelerine RTÜK tarafından uygulanan sansür tartışma konusu olmaya devam ederken, ailesiyle birlikte televizyon izlediği esnada yanlışlıkla mozaiklenmemiş bir sigara sahnesine şahit olan ilköğretim 3. sınıf öğrencisi Ersin Özbükey'in o günden itibaren günde 1 pakete yakın sigara içmeye başlaması, RTÜK'ün söz konusu uygulamasını eleştirenlere adeta anlamlı bir yanıt oldu.
 
Önceki hafta televizyonda yayınlanan, sinemanın klasiklerinden Casablanca'yı ailesiyle birlikte izleyen ilköğretim 3. sınıf öğrencisi Ersin Özbükey (8), mozaiklenmemiş bir sigara sahnesi yüzünden neredeyse anında sigara tiryakisi oldu. Özbükey'in ailesi, bu sabah düzenledikleri basın toplantısında filmin yayınlandığı kanalı mahkemeye vereceklerini belirtirlerken, tepkilerini şu sözlerle dile getirdiler: 
 
"Hep birlikte oturmuş televizyon izliyorduk. İşte bu filme denk geldik. Gelmez olaydık! Filmi açtığımız gibi bir baktık sigara içen bir adam! Ersin'imiz gözlerini kocaman açmış bakıyor. Haklı da çocuk, hayatında ilk kez sigara içen birini gördü. Ne yapacağımızı şaşırdık tabi. Hemen kanalı değiştirdik ama artık iş işten geçmişti. O 30 saniyelik görüntü yetti evladımıza. O zamandan beri günde 1 paket içiyor, ne yaptıysak vazgeçiremedik."