Bütçesinin 3 Arkadaş Düğününü Daha Ancak Kaldırabileceğini Açıklayan Burak Tarhan (33), Konkordato İlan Etti... Son 3 yıl içerisinde katılmak zorunda kaldığı 64 düğün ve akabinde gelen 26 doğum haberi nedeniyle bütçesinde ciddi gedik açılan Burak Tarhan(33), evine ulaşan 7. davetiyenin ardından girdiği nakit krizinden çıkamadı. “Maalesef çeyrek altın bataklığına saplandım. Bugüne kadar dişimden tırnağımdan arttırdığım ne varsa arkadaş düğününe gitti. Keşke kumar oynasaymışım, keşke karıya kıza yedirseymişim” diyen Tarhan, kalan parasıyla ancak 3 çeyrek altın daha alabileceğini belirterek alacaklıların aralarında anlaşması istemiyle konkordato ilan etti.. Yaz düğün sezonunun ilk mağdurlarından Burak Tarhan'ın bugün düzenlediği basın toplantısına öfke ve hüzün hakimdi. “Evet arkadaşlar, maalesef buraya kadarmış. Deniz bitti... Buyurun son 3 çeyrek altınlık param kaldı, daha şimdiden evde 7 davetiye var. Hesap ortada...” sözleriyle durumunu açıkça ortaya koyan acılı genç, çeyreklerin sahiplerinin belirlenmesi amacıyla İcra Tetkik Mercii Hakimliği'ne konkordato başvurusunda bulunduğunu açıkladı. Yakın çevresinin yaklaşık 3 yıl önce evlenmeye başladığını, bu süreçte dünya üzerinde ordövr tabağına en ciddi yatırımı yapanın kendisi olduğunu belirten Tarhan, iflasa götüren süreci engellemek için verdiği umutsuz mücadeleyi ise şu sözlerle aktardı: “Birçok düğünde gelinin yakın arkadaşı, damadın kuzeni demeden önüme gelene olabilecek en çirkin şekilde yazdım ki şöyle güzelce adım çıksın. Bekledim ki 'bırak ya o abazayı, ağzımızın tadı kaçmasın' desinler ama olmadı. Takacağım çeyrek altın her defasında benim çirkefliğime galip geldi... O altın kesesine kendi çeyreğimi bırakırken el çabukluğuyla ordan bir şeyler aldığım da oldu, olmadı değil. Yalnız şansıma hep gram altın denk geldi, onda da zarar ettim... Ayrıca aklıma gelmişken hangi şerefsiz çeyrek almaya kıyamayıp gram getiriyorsa onun da Allah bin türlü belasını versin!” 3 yıldır süregelen arkadaş düğünlerinde ilk evlenenlerin hızla üreyerek çocuk sahibi olmalarını da eleştiren Tarhan, “Yani maşallah daha dün düğününde halaya durduğum insanlar patır patır doğurdu. Hadi düğün tek gün, babaannem öldü der gitmezsin. Çocukta n'apıcan? O velet büyüyünceye kadar illa bir gün karşına çıkacak” sözleriyle yaşadığı  çıkması aktardı. Altın taktığı bebeklerden birinin küvezde ölüm haberini almasının ardından çeyreği geri almaya çalışırken yaşanan arbedeyi de aktaran mağdur genç, “Yani maalesef, ölü yatırım derler ya... tam olarak öyle kaptırdık o çeyreği de. Giden can da, giden çeyrek de bir daha geri gelmedi...” dedi. Yaptığı hesaplamalara göre, bugüne dek düğün ve bebek doğumlarına harcadığı parayı çıkartabilmek için yaklaşık 1.5 yıl önce evlenmiş olması gerektiğini belirten Tarhan, şu noktadan sonra evlense dahi durumu artıya çeviremeyeceğini kaydetti. “Düğün falan yapmadan geçici olarak bir bebek kiralayıp onu doğurdum diye yutturabilirsem ancak o şekilde...” dediği esnada telefonu çalan gencin yüzü, ekranda yazılı olan ismi görmesiyle birlikte bir anda bembeyaz oldu. Konuşma esnasında “Efendim Feritçim? Nasıl? Duygu mu hamile? Evlenmeye karar verdiniz? Haziran gibi? Anladım abi... Ben dönücem sana...” dediği duyulan genç, telefonu kapamasının ardından “Hadi buyrun, hem hamile hem düğün... İyice artık yani... Müsadenizle ben rastgele bi düğün basıp etrafa ateş edicem sanırım” şeklinde izin isteyerek basın toplantısından ayrıldı.