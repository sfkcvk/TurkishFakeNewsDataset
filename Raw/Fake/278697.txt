Ankara'da Çirkin Saldırı: Büyük Türkiye Karşıtı Bir Grup, Ak-Saray’ın Aydınlatmasını Tasarruflu Ampüllerle Değiştirerek Ülkenin İtibarını Zedelemeye Çalıştı…  Dün akşam saatlerinde Cumhurbaşkanlığı konutunda talihsiz bir olay yaşandı. Kamuoyunda Ak-Saray olarak bilinen Cumhurbaşkanlığı konutuna ait aydınlatma sisteminin devreye girmesine rağmen öyle cayır cayır bir aydınlığın olmadığını fark eden görevliler, durumu araştırmaya başlayınca korkunç gerçekle karşılaştılar. Aydınlatma sistemine ait ampullerin, tasarruflu ampüllerle değiştirilerek ülkenin itibarının zedelenmeye çalışıldığını tespit eden yetkililer, olaya derhal müdahale ederken; çirkin saldırının sorumlularının bulunması için ise derhal araştırma başlatıldı. Cayır cayır yanan aydınlatmalarıyla şehrin yüzde doksanından ve Yozgat-Ankara karayolunun 46. km'sine kadar olan alandan rahat biçimde görülen Ak Saray, açılışının yapıldığı tarihten itibaren ülkenin itibarına büyük katkı sağlamıştı. Bu durumu çekemeyen bazı odakların dün bir şekilde içeri sızarak ampülleri 45 Watt’lık tasarruflu olanlarla değiştirildiğini söyleyen Ak Saray Güvenlik Sorumlusu Komiser Faruk Turanlı, “Normalde her akşam ışıklar yandığında biz ekip olarak komple güneş gözlüklerini takmak durumunda kalıyoruz. Öyle güzel parlıyor saray. Ancak dün bir terslik oldu. Heralde ısınmadı ondan dedik, biraz bekleyelim dedik, ama 10 dakika geçince durumu fark edip derhal müdahale ettik” sözleriyle koskoca sarayın bir anda loş yazlık balkonuna dönüştüğünü iddialarını doğruladı. Türkiye’nin itibarına yapılan çirkin saldırıdan ötürü fazla mesai yapanların arasında Ankara Büyükşehir Belediye Başkanı Melih Gökçek de vardı. Saldırıyı haber alır almaz olay yerine 7 dinozor ve 4 robot heykeli getirerek olaya derhal müdahale ettiklerini söyleyen Gökçek; Twitter’dan yaptığı açıklama ile tüm Ankara halkını da evlerindeki en az 100’lük ampülleri söküp Beştepe’ye gitmeye davet etti. Ampüllerin yenileriyle değiştirilmesi esnasında belediyenin üzerine kayıtlı ne kadar araba varsa sarayın önüne çektiklerini söyleyen Gökçek; “Belediyemizin bütün araçları uzunlarını Ak Saray’a doğru yakmak suretiyle olaya derhal müdahale etmiştir. Dinozor ve robotları da serdik, onlar da bir ışıklandırma kadar olmasa da süreç atlatılana kadar itibarı korumada yardımcı olur. Buradan vatandaşlara sesleniyorum, İçinde azıcık milli duygusu olan, atasına, itibarına, dinazoruna sahip çıkan; istikbalin dökme robotlarda olduğunu bilen tüm Müslüman Ankaralı vatadanşlarımızı arabaları ve uzun farları ile Ak Saray'ın otoparkına bekliyorum” sözleriyle de adeta seferberlik ilan etti. Haberi alır almaz seçim gezisini iptal ederek Ankara’ya dönen Başbakan Davutoğlu da, Cumhurbaşkanı Erdoğan hazırlanıp gelene kadar oluşturulan acil kriz masasına başkanlık etti.  Yapılan ilk toplantı sonrası basın mensuplarına bilgi veren Davutoğlu; saldırının arkasında Türkiye'nin Ortadoğu’daki lider konumundan rahatsız olan bir grubun veya Alman istihbarat örgütlerinin olduğunu vurgularken, verilecek karşılığın çok daha sert olacağını şu sözlerle vurguladı: “Kimse ama kimse Türkiye'nin gücünü, sabrını sınamaya kalkmasın. Derhal müdahale edilmiş ve ampüllerin yarısından fazlası çoktan değiştirilmiştir. Çok kısa sürede de eskisinden çok daha parlak olacak inşallah. Gerekirse tüm Ankara'nın elektriğini oraya yönlendirme konusunda da çalışmalar yapıyoruz. Ak Saray, Ankara’yı ve tüm Türkiye’yi bir güneş gibi aydınlatmaya devam edecektir. Bunu engellemeye kimsenin gücü yetmez! Yetmedi, Yetmeyecek de…”