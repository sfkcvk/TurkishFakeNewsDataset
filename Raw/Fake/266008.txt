Ak Saray'ın Gerçek Sahiplerinden Biri Olduğunu Öğrenen Hüseyin Özyılmaz (46)'dan, Erdoğan Ailesi'ne Tahliye Şoku Atatürk Orman Çiftliği'ne kaçak olarak inşa edilmesi, yaklaşık 1 Milyar 400 Milyon TL'lik maliyeti ve Başbakanlık Binası olarak tasarlanmasına rağmen Cumhurbaşkanlığı Binası olarak kullanılması nedeniyle spekülasyonlara yol açan Ak Saray'la ilgili bugün Başbakanlık'tan bir açıklama geldi. Yapılan açıklamada "Tüm bu imkanların gerçek sahibi millettir" ifadeleri yer alırken, bu sözlere ilk yanıt ise Ankara'da yaşayan Hüseyin Özyılmaz (46)'dan geldi... Mamak'ta yaşadığı tek katlı gecekondu evinde basın mensuplarını ağırlayan Özyılmaz, Erdoğan Ailesi'nin Ak Saray'dan tahliyesi için gerekli başvuruları yaptıklarını deklare etti. "Gecekonduyu yıkıp apartman mı yaptırsak, yeni bi eve mi geçsek derken Cumhurbaşkanlığı Sarayı'nın zaten benim olduğunu öğrendim. Dedim neden yerleştirmeyeyim biricik evladımı. Yani bakın bugün tek göz bir oda miras kalınca bile 5 kardeş birbirine giriyor" sözleriyle Ak Saray konusunda ısrarcı olacaklarını ortaya koyan Hüseyin Özyılmaz, bir tatsızlık çıkmadan Cumhurbaşkanı'ndan binayı terk etmesini istedi. Gerek yaşadığı muhitte, gerek iş yerinde kendisinin nasıl bir adam olduğunu herkesin iyi bildiğini vurgulayan başarılı vatandaş, "Yani ben kimseyle kötü olmak istemem ama durum böyleyken, böyle. Hesap edince ben bu Saray'ın temeline 25 lira para saymışım. Afedersiniz ama boru değil." dedi ve oğlunun Ocak ayındaki düğününden önce bu sorunun bir an önce çözüme kavuşturulmasını rica etti. Konunun bundan sonrası ile emlakçısının ilgileneceğini ve daha fazla açıklama yapmak istemediğini kaydeden Özyılmaz, "Valla artık gerisine bizim Ali abi bakacak. Kimseyle çok da bire bir ilişki kurmak istemiyoruz" diyerek sözlerini noktaladı. Hüseyin Özyılmaz'ın bu ifadelerine Cumhurbaşkanlığı'ndan nasıl bir karşılılık vereceği merak konusu olurken, Özyılmaz Ailesi'nin ardından Türkiye'nin çeşitli bölgelerinden benzer çıkışlar da gecikmedi. İşte Ak Saray'ın asıl sahiplerinin konu hakkındaki yorumları:  Şimdi saraya alttan bakınca, tavlaya benziyo. O konuda tam emin değilim. Belki bi tarafı tavlalık, bi tarafı damalık yaparsak daha iyi olabilir. Çok bi bakımı var mı onu da bilmiyorum, bi girip görücez. Eksiği gediği varsa, yine yapılır. Bizim ustalar var, onları çağırırız ilk etapta...  Ya benim iş Avcılar'da, Bağcılar'dan gene iyi kötü kolay gidiyorum. Şimdi oraya taşınsam zor olur, bakalım dursun, tapu bu, akmaz kokmaz, bakarsın çocuk yarın öbür gün oradan iş bulur, onu yerleştiririz. O yüzden şimdilik Cumhurbaşkanı'nın oturmasında benim açımdan sakınca yok.  Yani bu benim sarayımsa bi kere o mermerlerin öyle beyaz olmaması lazımdı. Hanım direkt arıza çıkarır ben size söyliyim...  Ben şahsen beğendim. Yıllardır taşındığımız her evde skıntısını yaşadığımız L koltuk olayını da bu sarayda çözebiliyoruz. Hesabıma göre konuk odasına 72 tane L koltuk sığabiliyor.  Valla benim olduğunu öğrenince gidip bi bakıyım dedim, 300 metre yaklaştım yaklaşmadım yanıma bi mermi düştü, dedim olacak o kadar. 200 metre kala memur arkadaşlar aldı, niyetimi sordu. Gözaltında olduğum için gidemiyorum ama sahipsiz kalmaz umarım ben bunlarla uğraşırken.. Şanssızlık artık...