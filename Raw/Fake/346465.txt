Bir Ay Boyunca Arkadaşlık Ettiği Hayvanın Kafası Babası Tarafından Kesilen, Annesi Tarafından da Komşuya Gönderilen Berke Demircan(6) Nedense Bu Ara Biraz İçine Kapanık... İstanbul Kağıthane'de yaşayan Demircan Ailesi'nin küçük oğlu Berke Demircan'in ''en iyi arkadaşım'' dediği ve bir aydır beraber vakit geçirdiği dananın, önce babası tarafından öldürülüp tüm organlarının birbirinden ayrılması, sonra ise annesi tarafından kafasının komşuya gönderilmesi sonrası durgun halleri ailesini endişelendiriyor. Son bir aydır zamanının çoğunu kurbanlık hayvanla geçiren Berke'nin birden bire ortaya çıkan bu psikolojik rahatsızlığının kendilerini de olumsuz etkilediğini belirten baba Hikmet Demircan, "Berke sabah gayet iyiydi. Hatta bana bayram namazına gidecek misin diye sordu. Noldu hayırdır dedim. O da gideceksen beraber gidelim diyecektim dedi. Namaza beraber gittik. Ordan da toplu kurban kesim alanına geçtik. Her zamanki gibi ben hayvanı keserken Berke de az ileride beni izliyordu. Artık o ara biri bi şey mi dedi, birini mi gördü noldu bilemiyorum. Birden bire ortada hiçbir sebep yokken içine kapandı" derken, bildiği kadarıyla çocuğun psikolojisinin bozulmasına sebep olacak bir durumun yaşanmadığının altını çizdi. Anne Gülnaz Demircan ise çocuğunun o sabahtan beri sebepsiz yere ağladığını ve altını ıslattığını belirterek, oğlunun hayvanı çok sevdiği halde etinin tadına bile bakmadığını ifade etti. Anne Demircan "Tüm gün beraberdik. Moralini bozacak bir şey yaşamadık. He sahi bir ara üst komşuya hayvanın kellesini gönderdim Berke'yle. Üst komşu mu bir şey dedi yoksa orada bi şey mi gördü çocuk bilemiyorum. Günahları boyunlarına..." sözleriyle şüphelerini aktardı.  Küçük Berke ise bir basın mensubunun kendisine sorduğu "Söyle bakalım küçük. Kavurmayı mı daha çok seviyorsun, ciğeri mi?" sorusu sonrası ağlayıp altını ıslatırken, annesi tarafından onlarca gazetecinin önünde altı çıkarılıp çamaşırları değiştirildi.