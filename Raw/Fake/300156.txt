İnsansı Robotu Sopayla Dürten Boston Dynamics Mühendisinin Gözüne 2 Gündür Uyku Girmiyor: ''Bunlar 2-3 seneye beni bulur...'' Boston Dynamics'in insansı robotu Atlas‘ın yeteneklerini gözler önüne serdiği videoda robotu sopayla itip düşürerek ve elindeki pakete sürekli vurarak test eden Boston Dynamics mühendisi Jonathan Connor, yaptığı hatayı geç de olsa farketti. Görüntülerin internetten kaldırılması için hukuk mücadelesi başlatan ve Amerika Hükümeti'nden koruma talep eden Connor, "Daha geçen sene düştüğü yerden kalkamayan aletlerdi bunlar. 2-3 seneye iyice palazlanınca sormazlar mı nerede o bizim arkadaşa vuran adam diye?" sözleriyle pişmanlığını ifade ederken, şirketi Boston Dynamics'i de kendisini kurban seçmekle suçladı. Konuyla ilgili olarak bugün düzenlediği basın toplantısında oldukça yıpranmış ve endişeli olduğu gözlenen Boston Dynamics yazılım mühendisi Jonathan Connor, düşünmekten 2 gündür gözüne uyku girmediğini belirterek sözlerine başladı. Testin yapıldığı salı gününden beri gözünü 5 dakika dahi kırpsa rüyasında bir robot tarafından belinde sopa kırıldığını gördüğünü ve sıçrayarak uyandığını ifade eden Connor, test günü yaşananları ise şu sözlerle aktardı: "Sabah robotik bölümünden bir kaç kişi gelip, 'şu robotu biraz test edicez de sen bi yardımcı olur musun?' dediler. Ben o projede bile yer almadığım için biraz şaşırdım açıkcası. Yani bana gelene kadar 30 kişi vardır o testi yapacak. Ancak işte mühendis heyecanıyla robotu da çok merak ettiğim için hiç tereddütsüz evet dedim. Aklıma kötü bi şey de gelmedi. Sonra işte gittik, elime sopayı verdiler. Dürt dediler dürttüm, vur dediler vurdum. Testten sonra görüntüleri izlerken o ekip kendi aralarında 'Oo nasıl vurdu gördün mü? Olm bu Atlas var ya çok değil 2 sene sonra ona böyle vuracak adama o sopayı monte eder ahaha' diye konuşurlarken durumun farkına vardım. Resmen kendi şirketim tarafından kurban seçilmişim. Yazıklar olsun..." Önümüzdeki yıllar içerisinde bir robot tarafından darp edilmesi ya da Allah korusun başına daha kötü bir şey gelmesi halinde sorumlusunun Boston Dynamics yönetimi olacağını üstüne basarak ifade eden Connor, mevcut görüntülerin internetten kaldırılması için bu sabah Californa Başsavcılığına dilekçe verdiğini de sözlerine ekledi. Connor, ayrıca tanık koruma programı gibi bir şeye dahil edilerek kimliğinin değiştirilmesi konusunda hükümet yetkililerine çağrıda bulunurken, son olarak kendisini çeken kameralara şu sözlerle seslendi:  "Öncelikle Boston Dynamics ve diğer bu işle uğraşan şirketlere seslenmek istiyorum. Bence robot teknolojisinin şu an geldiği nokta çok iyi. Düştüğü yerden kalkıyor işte alet, o kadarı yeter. Bundan daha fazla geliştirmenin manası yok. Emeğinize yazık. Ayrıca değerli robot arkadaşlara da bir çift lafım var. Görüntüleri izlerseniz göreceksiniz ki ben sadece bana verilen talimatları yerine getiriyorum. Emir kuluyum yani. En ufak bir şekilde size karşı şahsi bir garezim yok. Benim evimde de şu star wars'ın oyuncak BB8 robotundan var. Bugüne dek kendisine bırakın sopayı bir fiske bile vurmuşluğum yok. Gerekiyorsa onunla da konuşun yani, söylesin..."