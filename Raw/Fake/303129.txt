Gece Eğlenmek İçin Bir Araya Gelecek Arkadaş Grubundaki Herkes Eksi Bakiyede. Gergin Bekleyiş Sürüyor... Ay sonu yaklaşırken tamamı eksi bakiyede olmalarına rağmen kimsenin durumu itiraf edememesi nedeniyle bu akşam planladıkları eğlenceyi gerçekleştirmek zorunda kalan 9 kişilik arkadaş grubunda gergin bekleyiş sürüyor. An itibariyle toplam nakit varlıkları 710 TL eden grup, bir mucize gerçekleşmediği takdirde önümüzdeki haftayı ortalama adam başı 35 TL ile geçirmek zorunda kalacak... Haber yayına hazırlandığı sırada eğlence organizasyonu için oluşturulan whatsapp grubunda ölüm sessizliği sürerken, umutla beklenen "arkadaşlar ben kendimi iyi hissetmiyorum, hava da soğuk, ertelesek mi?" mesajının halen gelmemiş olması sinirleri daha da germiş durumda. An itibariyle 1000 TL'lik artı hesap bakiyesinde bulunan -35 TL ile grubun en parasız kişisi konumunda bulunan Özer Uzun, geceyi tek fıçı bira ile geçirme konusunda kendini ikna etmeye çalışsa da, Uzun'a yakın kaynaklar gencin en az 2 bira ve -2 TL ile -13 TL arasında bir bakiye ile masadan kalkacağından büyük ölçüde emin. Kredi kartındaki 132 TL ile şu an grubun en müreffeh kişisi durumunda bulunan Onur Bilgin cephesinde ise mekana kız arkadaşıyla gelecek olmanın tedriginliği hakim. Geceyi kız arkadaşının içtiklerin hesaplayıp kendi alkol miktarını ona göre ayarlayarak geçireceği kesin olan Bilgin, "Baktım olmuyor en kötü ihtimal Gizem'le bir gerginlik çıkarıp erken kaçarım" planına tutunmaya çalışıyor.  Saat 20.30-21.00 civarı bir araya gelecek olan grupla ilgili son gelişmeleri dakika dakika aktarmaya devam edeceğiz...