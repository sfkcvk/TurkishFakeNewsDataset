Kasasında 217 Dolar Kalan Zimbabve'de Hükümet, Halkı Viceroy İçmeye Davet Etti Kasalarında yalnızca 217 Dolar kaldığını açıklayarak dünyanın dikkatini çeken Zimbabve'de gözler, Maliye Bakanlığı tarafından hazırlanan yeni ekonomik önlemler paketine çevrildi. Paket kapsamında, ilk olarak ülkedeki bütün koltuk aralarının tekrar gözden geçirilmesi için bir araştırma komisyonu kurulurken, sigara içen vatandaşlardan da durumlar düzelene kadar Viceroy'a geçmeleri rica edildi. 

 Uzun süredir ekonomik darboğaz yaşayan ve bugüne kadarki mali politikalarla bir türlü istenen sonuca varamayan Zimbabve, Ocak ayı memur maaşlarının ödemesinin ardından iflasın eşiğine geldiğini açıkladı. Zimbabve Maliye Bakanı Tendai Biti, ülke olarak çok zor günlerden geçtiklerini belirtirken, “Valla ilk sayımda hazineden 212 dolar çıktı. Daha sonra devlet başkanımızın kışlık gocuğunun iç cebinden çıkan yıkanmış 5 dolarla beraber bu rakam 217 dolara ulaştı. Durum böyleyken böyle...” sözleriyle yaşanan krizin boyutlarına dikkat çekti. 

 
 
 Zimbabve Maliye Bakanlığı tarafından açıklanan tasarruf paketindeki diğer başlıklarsa şöyle:

 - İlk olarak ülkenin kredi kartları kapatılmaya çalışılacak. Mümkünse sigara ve alkol bırakılacak. Hiç olmazsa Viceroy’a ve litrelik Skol’a geçilecek. 

 - Zimbabve Ankara Büyükelçisi’ne ivedi koduyla “Bi sorsun soruştursun bakalım Başbakanlık bursu karşılıksız mıymış? Başvuru nasıl yapılıyormuş?” mesajı yollanarak yeni mali kaynaklar araştırılacak. 

 - Ülkenin sevimli çocuklarından oluşan fotoğraf albümü “ZimbabWE love Angelina” adıyla Facebook’a yüklenerek tüm nüfusun bu hayırsever sanatçı tarafıdnan evlat edinilmesi için kampanya başlatılacak. 

 - Etiyopya ve Kenya’nın maratonda aldığı altın madalyalardan hareketle, ülkenin hızlı koşanlarının en yakın olimpiyatlara katılmasına çalışılacak. Zimbabve Spor Müzesi’nde yer alan 4 adet gümüş madalyanın eritilerek Hürrem Yüzüğü olarak satışı da gündemde.

 - Kasasında 450 dolar kadar birikimi olduğu öğrenilen Afrika’nın sayılı zengin ülkelerinden Togo’yla ekonomik işbirliği yolları araştırılacak.


 - Kasanın kendisinin hiç yoktan 500-600 dolar edeceği göz önünde bulundurularak kasa satışa çıkarılacak. Ülke hazinesi geçici bir süreliğine Maliye Bakanı Tendai Biti’ye alınacak boyna asmalı asker cüzdanında muhafaza edilecek.


 - Yaşanan krize dış ülkelerden gelen “Zimbabve, otoyol gelirleri hesaba katmamış” açıklamaları üzerine ülkede gerçekten bir otoyol olup olmadığı, varsa eğer kimin arabasının olup buralardan geçtiği araştırılacak. 

 - Paketteki önlemlere rağmen kasadaki paranın 20-30 dolar seviyelerine gelmesi halinde kalan birikim Barcelona-Real Madrid maçına üst oynanarak değerlendirilecek.