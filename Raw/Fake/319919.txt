14 Mart Tıp Bayramı, Muayene Sırası Bekleyen 250 Hasta, Doktor Döven Temsili Milisler ve Kız Bakmaya Gelen Teyzelerin Geçit Töreniyle Kutlandı Sağlık Bakanlığı, 14 Mart Tıp Bayramı'nı bu yıl farklı bir etkinlikle kutladı. Ankara Numune Hastanesi’nde düzenlenen törende sıra bekleyen hastalar, doktor döven temsili milisler, oğullarına sağlıkçı kız bakmaya gelen teyzeler ve her izleyenden sembolik olarak 20 TL talep eden hastabakıcıların geçit töreni ilgiyle izlendi. 14 Mart Tıp Bayramı geçit töreninde ilk konuşma Sağlık Bakanlığı Halkla İlişkiler Daire Başkanı Berşan Kayıkçık’tan geldi. Kayıkçık, “Bugün burada çok büyük bir bayramı kutlamaya geldik. Eskiden bordro yakmalı, doktor tabutu taşımalı klişe kutlamalar yapılıyordu. Akşamları kızlı erkekli balolar yapılıyordu. Bunları kaldırdık. Birazdan geçit törenimiz ve etkinliklerimizle bu güzel günü yad edeceğiz. Herkese iyi bayramlar dilerim” sözleriyle tüm tıp camiasının bayramını kutladı. Sağlık Bakanlığı temsilcisinin konuşmasının ardından törene geçildi. İlk olarak doktor kapısı önünde bekleşen 250 kişilik hasta grubu sıra konusunda münakaşa yaşadı. Ardından 15’erli gruplar halinde doktor odasına giren temsili hastalar hep bir ağızdan şikayetlerini dile getirdiler. Yer yer doğaçlama devam eden gösteride “Kim 65 yaştan daha büyük?”, “Kim sadece sonuç gösterip çıkacak?”, “Yavrum ben eko çektirmeye gittim sıram senden önce” tartışmalarıysa izleyenlere keyifli anlar yaşattı. Doktor kapısı önündeki gösteriler, temsili milislerin olaya dahil olmasıyla daha da hareketlendi. Dayak bahaneleri konusunda zorlanmayan grup senaryo gereği “neden ağrı kesici yazmadın” diyerek bir doktoru darp etti. Kalabalığın içerisinden yükselerek doktora uçan kafa atan temsili hasta yakını izleyenler tarafından ayakta alkışlanırken, “Beyaz Kod” veren doktorun yardımına kimsenin gelememsi de gösterinin gerçekliği açısından izleyenlerden tam not aldı. Gösterinin sonundaysa sahneye müstakbel kaynanalar çıktı. Acil servise girip oğullarına kız bakan grubu temsilen konuşan Aysel Parlak, kendisi gibi birçoklarının ömürlerini bu işe vakfettiğini söyleyerek bir Tıp Bayramı’nda ilk kez yer alıyor olmanın gururunu yaşadıklarını söyledi. Parlak, “Hangi hastanede hangi hemşire bekar? Hangi kadın asistan nereli? Radyolojiden Didem’in fiziği güzel ama ortopediden Emel’in döner sermayesi daha çok, hangisini seçmeli? Gördüğünüz gibi tıp dünyamızın tüm sosyoekonomik verileri bizde saklı” sözleriyle potansiyel kaynanaların sağlık sisteminin can damarı olduğunu vurguladı. Tören, Aysel Parlak’ın beraberindeki 30 kaynana adayıyla beraber oğlu Cemil Parlak’a sarışın, renkli gözlü, tercihen muhacır pratisyen hekim bakmasıyla son buldu.