Sevgilisine Söz Verdiği İtalya Tatili Her Gün Daha da Pahalanan Burak Ünver (29), AB'yle Bağların Tamamen Kopmasını Umuyor: ‘‘Sınırı falan da kapatsalar keşke...’’ Geçtiğimiz yaz sevgilisi Selin Bozer’e (28) İtalya tatili sözü veren Burak Ünver, artan döviz kurları karşısında son umudunu dış politikada atılacak kararlı adımlara bağladı. Tatilin maddi olarak artık imkansız olduğunu belirten talihsiz genç, ilişkisini ayakta tutabilmek için Cumhurbaşkanı Erdoğan’a güveniyor. Döviz kurlarında yaşanan hızlı artış, bir ilişkiyi daha can evinden vurdu. Temmuz ayında kız arkadaşı Selin Bozer’in “Ya yeter hep Erdek’teki yazlığa mı gidicez biz? Buse’ler dünyayı dolaştı” şeklindeki serzenişine kayıtsız kalamayan Burak Ünver “Tamam bitanem, sana söz bu kış İtalya’dayız” sözünü vermiş bulundu. O günden itibaren birden çıkışa geçen ilişki, Selin’in her fırsatta İtalya tatiliyle ilgili planlarını anlatması, gezilecek görülecek yerler listesi yapmasıyla sürerken, talihsiz genç ise bu süreçte yaşananları şöyle aktardı: “Valla ben bu sözü verdiğimde dolar işte 2.80 küsür falandı, Euro da 3 falan. Ona göre bütçeyi hesapladım. Uçağıydı, oteliydi, yemesi, içmesiydi derken 5 günlük tatil bana 4000-4500 lira gibi bi şeye patlıyordu. Şimdi dolar 3.40. Biz gittik gidiyoruz diyene kadar 4'ü de görür gibime geliyor bu gidişle. E oldu mu sana 6000-7000 lira. Kusura bakmasın, canımdır sevgilimdir ama Selin de o basenle bu masrafı kurtarır mı hiç emin değilim. Doğruya doğru şimdi...” Yaşanan son uluslararası gelişmeleri de yorumlayan Burak Ünver, başta AB'yle iplerin tamamen gerilmesi ve ekonominin bundan olumsuz etkilenmesi nedeniyle Cumhurbaşkanı Erdoğan'a tepki gösterdiğini ancak sonra mesele geri dönülemez bir hal almaya başladıkça ona da hak vermeye başladığını belirtti. Ünver, "Geçen haftaya kadar hala tatil için umudum vardı. O yüzden 'Lan bu atarlandıkça giren bize giriyor arkadaş’ diye sitem etmişliğim de oldu kendisine ama artık bu saatten sonra olacağı kalmadı. Ben de sonuna kadar Sayın Cumhurbaşkanımızın arkasındayım. Hatta az bile söylüyor. Onlar kim ya! Hangi köpek! Yiyosa kapatsınlar bakalım kapıları! Hatta onlar kapatmıyorsa biz kapatalım. Ne onlar gelsin artık ne biz gidelim. İnceldiği yerden kopsun" sözleriyle Erdoğan'ı daha da sert önlemler almaya davet etti. Son olarak "Kimse kusura bakmasın doların 3.40 euronun 3.60 olduğu bir ortamda ben o tatile gitmemek için gerekirse tankın altına bile yatarım." diyen öfkeli genç, başına Recep Tayyip Erdoğan bandı bağlayıp cep telefonundan Dombra'yı açarak basın toplantısına son verdi.