Meteoroloji Bu Sefer İşi Şansa Bırakmadı: Alaska’dan Sipariş Edilen 180.000 Groston Kar, Haydarpaşa Limanı'nda... Geçen sefer duyurduğu kar gecikmeli olarak yağınca eleştirilerin hedefi olan Devlet Meteoroloji İşleri Genel Müdürlüğü, bu defa işini şansa bırakmamak konusunda kararlı. Geçtiğimiz günlerde İstanbul için bir kez daha kar uyarısı yapan kurumun Alaska’dan sipariş ettiği 180.000 Groston karı konteynırlar içinde taşıyan devasa yük gemisi, birkaç saat önce Haydarpaşa Limanı'na yanaştı.  İstanbulluları uyarmak için düzenlediği basın toplantısında kameraların karşısına geçen Meteoroloji Genel Müdürlüğü Basın Sözcüsü Salih Gereli, açıklamalarına kurum hakkında birkaç teknik bilgi paylaşarak başladı:  "Pek çok kişinin gözünden kaçıyor ama Meteoroloji 75 küsur yıllık bir devlet kurumudur arkadaşlar. Bir düşünün bakalım bunca sene devlet bütçesinden aldığımız pay nereye gitti? Hava tahmini yapmak için ihtiyacımız olan sadece veri sağlayacak birkaç istasyon ve kafi miktarda uzman. Bunların masrafı olsa olsa ne olur? Kalan paralar yıllardır faizde bekliyor. İşte artık o kaynakları kurumumuzun itibarı için kullanma zamanı geldi. Koca Meteoroloji kurumunu ana haberlerden sonra verilen 2 dakikalık hava durumundan ibaret olduğunu sananlara öyle bir ders vereceğiz ki akılları duracak!"  Bu zamana kadar kuruluş olarak toplum içinde alay konusu olmalarını ağır başlılıkla karşıladıklarını ifade eden Basın Sözcüsü, artık bıçağın kemiğe dayandığını belirterek, ”Bizim için intikam en güzel karlı yenen bir yemektir. Tüm hazırlıklarımız tamam. İstanbul Büyükşehir Belediyesi ve AKOM ile ortak çalışacağız. Afet koordinasyonu yapmak için oluşturulmuş bir kurum olarak kendilerinden ilk defa isimlerine uygun bir projede istifade ederek koordinasyon içinde bir afet çalışması yürüteceğiz. Belediye ekiplerimiz de bu sefer tuzlama değil, karlama çalışması yapacak. Özellikle sevgili İstanbullulara hodri meydan diyoruz. Son gülen iyi güler...” ifadelerine yer verdi. Gereli, İstanbullular'a yaşatacakları bu tecrübenin diğer illere de ibret olacağını vurgularken, “Senelerdir tahminleri bir türlü tutmayan gariban bir devlet kurumu olarak düşük bir profil izlediğimiz doğrudur ama artık gücümüzü dosta düşmana gösterme vakti geldi. Kendimizin ve İBB’nin tüm imkânlarını seferber ettik. Yurtdışından da öyle yapay falan değil, en hasından doğal kar getirttik. İstanbul’un tarihinde görmediği kara kış geldi de çattı. Hani facebook'ta falan diyorlar ya Winter is coming diye. Gelmese de parası neyse verip getirtiriz. Esas winter şimdi coming!" sözleriyle de kurum olarak içindeki bulundukları ruh halini gözler önüne serdi.  Yarın sabah itibariyle hayata geçirilecek planın ayrıntıları ise yavaş yavaş netlik kazanmaya başladı. İstanbulluların karı hissetmelerinin yegâne yolunun trafik olduğunu dile getiren yöneticiler, ilk etapta tüm ana arterleri tutmayı ve bu yolla İstanbul trafiğini felç etmeyi tasarlıyor. Artan kar olursa ara yollara sıra gelecek. İstanbul’un büyüklüğü dolayısıyla bir ilçenin diğerinden haberi olmaması ise değerlendirilecek olan bir diğer avantaj. Kar küreme makineleri kullanılarak gişelerden geçen araçların üzerine kar püskürtülecek. Böylelikle kendi ilçelerinde kar göremeyen vatandaşlarda, “Bizim buraya yağmadı ama demek ki İstanbul’un başka noktalarında 2 karış kar olmuş” algısı yaratılacak. Çevre yolundaki araçlara özen gösterilerek bu algının çevre illere yayılması sağlanacak. Haber merkezlerinin bulunduğu binalar gibi stratejik öneme sahip yerler yangın helikopterleri kullanılarak kara gömülecek ve TRT’nin yollardan yaptığı canlı yayınlarla tüm yurda İstanbul’da olağanüstü hal ilan edilmiş görüntüsü verilecek. Elde kalan kar olması halinde çocukların istifade etmesi için parklara dökülecek ve görüntüler kayıt altına alınacak. Şehir hatları vapur seferleri iptal, metrobüs sabote edilecek. Tüm bu yaşanacaklar İstanbulluların alışık olması nedeniyle fazla bir endişe yaratmazken, kamuoyunu asıl korkutan gelişme ise Meteoroloji kulislerinden sızan “Kış felaketi, 'Çatıdan düşen karlar bir kişinin ölümüne neden oldu' haberi olmadan eksik kalır” söylentileri oldu.