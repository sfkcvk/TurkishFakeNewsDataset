Emlakçı Tarafından "merkezi lokasyonda" Olarak Tanımlanan Evi Arama Çalışmalarında 3. Güne Girildi İstanbul Bakırköy'de, emlakçı Nahit Önder tarafından merkezi lokasyonda ve meydana yürüyerek sadece 15 dakika uzaklıkta olduğu iddia edilen evi arama çalışmalarında 3. güne girilirken ümitler de yavaş yavaş tükeniyor. Halen muhtar, emlakçı, 2 harita mühendisi, 3 mahalle delikanlısı ve 1 greyder eşliğinde devam eden arama çalışmalarında net bir sonuç elde edilemezken, uzmanlar evin Bakırköy sınırları içerisinde olma ihtimalinin de gün geçtikçe azaldığı konusunda hemfikirler. Geçtiğimiz pazartesi saat 14 sularında emlakçı Nahit Önder ve kendisine ev aramak üzere başvuran E.A, F.K ve A.G adlı öğrenciler tarafından başlatılan arama çalışmaları, ilerleyen günlerde mahalle halkı ve belediyeye bağlı profesyonel ekiplerin de katılımıyla daha geniş çaplı olarak yürütülmeye başlanmıştı. Önder tarafından ilk başta verilen "Gençler, ev çok merkezi konumda, her yere yürüyerek gidip gelebilirsiniz" tarifinden yola çıkarak araştırmalarını Bakırköy merkezinde yoğunlaştıran arama ekibi, 3. günün sonunda Bağcılar Belediyesi sınırlarına yaklaşmalarına rağmen halen bahsi geçen eve ait bir ize rastlanabilmiş değil. Emlakçının başta verdiği "Öğlene kadar çok güzel güneş alıyor" şeklindeki ifadeye dayanarak en azından giriş katta olduğu tahmin edilen evin, ilk günün sonunda zemin -2. katta olduğu ortaya çıkarken, Nahit Önder'in tutarsız açıklamalarından şüphelenen Belediye ekibi, eğitimli köpekler eşliğinde yürüttükleri arama faaliyetlerini semtte rutubet kokusunun en yoğun olduğu bölgelere doğru kaydırdılar. Arama çalışmalarının 3. gününde ekipte moraller iyiden iyiye bozulurken, suçlamaların odağındaki isim olan emlakçı Nahit Önder, daha önce evi en az üç dört öğrenciye gösterdiğinden kesinlikle emin olduğunu söyleyerek suçlamaları reddeti. "Gerçi o götürdüğüm arkadaşlardan sonra bir daha haber alamadık... Size bir şey söyliyim mi, aslında yani o evde bir uğursuzluk var zaten. Ev sahibi de biraz şey bir insan..." diyen Önder, olayın üzerindeki esrar perdesini daha da kalınlaştırırken, arama çalışmalarının sonucunu merakla bekleyen gençlere "Yaa aslında elimde çok daha iyi bir ev vardı ama ah işte 1 saat önce gelseydiniz. Neyse siz yine yarın falan bir daha uğrayın" demeyi de ihmal etmedi.