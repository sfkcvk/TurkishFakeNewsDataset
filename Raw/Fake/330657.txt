İstanbul Taksicileri, Müşteriye İt Gibi Davranma Hakları İçin Ayakta... İstanbul Taksiciler Birliği, Uber ve benzeri uygulamaların şehir içi taşımacılığa getirdiği rekabet ve yüksek standartların geleneksel taksi kültürüne vurduğu darbeye dur demek için ayağa kalktı. Başlattıkları kampanya ile bu uygulamalara savaş açan taksiciler; mesafe seçme, yolcu seçme, müşteriye it gibi davranma ve plaka sahiplerine yattığı yerden servet kazandırma hakları için sonuna kadar mücadele etmeye kararlı görünüyorlar.  Kampanyanın duyurusu için düzenlenen basın toplantısında konuşan İstanbul Taksiciler Birliği Başkanı Salih Ağabal, UBER, Bitaksi, Careem gibi uygulamaların, denetim, puanlama ve kaliteli hizmet verme gibi çabalarla taksiciliğin ruhunu öldürdüğüne dikkat çekti. "Burada sadece taksicilerin değil, müşterilerin de şiddetle karşı çıkması gereken bir durum var. Bu işin esas zevki her taksi çağırdığında 'İnşallah insan evladı birine denk gelirim. Allah nasip eder de tipimi ve gideceğim mesafeyi beğenip beni taşıma lütfunu gösterir' diye dua etmekten, 'acaba bozuk param çıkmadığı için dayak yer miyim?' tedirginliğini yaşamaktan geçer. Bu bir şehir kültürüdür" diyen Ağabal, tüm İstanbulluları kampanyaya destek vermeye çağırdı.  Bu uygulamalarla şirketlerin de haksız kazanç sağladığını belirten Ağabal, "Maalesef bir takım kökü dışarda yapılar, bizim 2-3 tane taksi plakası alıp 2 vardiya şoförü günlük 100 Lira yevmiyeyle gece gündüz çalıştırarak yattığı yerden servet sahibi olan temiz vatandaşlarımızın da alın terine ve emeğine göz dikmiş durumda" sözleriyle sektörün karşı karşıya olduğu tehlikelere işaret etti.  Ağabal'ın sözlerinin taksiciler de alkışlar ve "Hepimiz karşının taksisiyiz" sloganlarıyla destek verirken, basın açıklamasına "İstanbul taksiciliği ve korunması gereken değerleri" başlıklı barkovizyon gösterisiyle sona erdi. "Yalnız değişim saati, o yöne gidemem ben"den "Seni ben metro durağına bırakayım, oradan tramvaya aktarma yap"a kadar çeşitli taksi geleneklerinin art arda ekranlara geldiği barkovizyon gösterisi izleyenlere duygu dolu anlar yaşattı.