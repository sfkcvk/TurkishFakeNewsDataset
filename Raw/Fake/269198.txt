Cumhurbaşkanı Erdoğan Sayesinde Bir Günü Daha Rahat Rahat Seks Konuşarak Geçiren Türkiye'de Moraller Yerinde Dün katıldığı bir düğün töreninde  "Bu ülkede yıllarca bir doğum kontrolü ihaneti yaptılar ve neslimizi kurutma yoluna gittiler" diyen Cumhurbaşkanı Tayyip Erdoğan bir kez daha Türkiye’nin sesi oldu. Normal şartlarda cinsellikten bahsetmekten zorlanan vatandaşlar, Cumhurbaşkanı’nın sözleriyle birlikte doyasıya seks konuşmaya başlamanın mutluluğunu yaşadılar. Edirne’den Ardahan’a günü mutlu geçiren Türkiye, adım adım gelişmiş ülkeler seviyesine doğru ilerliyor… Uzun bir süre boyunca paralel yapıdan bahsederek dinleyenlerini bir miktar sıkan Tayyip Erdoğan aslına döndü. Yeniden; kürtaj, korunma yöntemleri, 3 çocuk gibi konulara eğildiği gözlenen Cumhurbaşkanı, 7'den 70'e tüm Türkiye'nin imdadına yetişti. Ortaokul ve lise seviyesindeki öğrencilerden, cinsellikle ilgili konuşmaya çekinen yetişkinlere kadar herkese korunma yöntemlerinden, ilişkide geri çekilmekten ve kürtaj gibi konulardan konuşma fırsatı veren Erdoğan sayesinde dün ülke genelinde oldukça sıcak saatler yaşandı. Normalde cinsellikle ilgili olarak rahat rahat konuşamadıklarını belirten vatandaşlar, seks içeren herhangi bir konuyu açarken akla karayı seçtiklerini, Cumhurbaşkanı Erdoğan’ın elini bizzat taşın altına sokması sayesinde rahat bir nefes aldıklarını vurguladılar. Gerek sosyal medyada ve gerekse gündelik yaşamda bir anda konuşulan konuların en tepesine oturan sekse ve Cumhurbaşkanının bu alana katkısına dair kimi vatandaşların görüşleri ise şöyle oldu;  Valla ne yalan söyliyim Cumhurbaşkanımız "Bu ülkede yıllarca bir doğum kontrolü ihaneti yaptılar" deyince birden hanımla yuvarlanırken buldum kendimi. 22 yıldır evliyim böylesine rahat böylesine keyifli hemhal olduğumuzu hatırlamıyorum...  Tabi Sayın Bülent Arınç'ın da zaman zaman bu konuda katkıları oldu, olmadı değil. Sağolsun onun sayesinde de ilk kez bizim evde vajina denilmişti. Ama tabi Tayyip Erdoğan bambaşka. Bakın buyrun sabahtan beri bütün mahalle berberiyle manavıyla seks konuşuyor. Bugün Bağcılar'ın Brüksel'den efendime söyliyim Amsterdam'dan hiçbir farkı yok  Normalde en fazla Rihanna klibi paylaştığım Facebook'ta dün yarım düzine seksli, kondomlu, üremeli içerik paylaştım. En son Xhamster'dan bi şeyler paylaşmışım yanlışlıkla da, neyse ki herkes görmemiş. DNS ayarı yapanlar, yapmayanlar belli oldu bu sayede…  Bakınız bu bilimsel bir gerçek, tüm dünyada sağlıklı bir cumhurbaşkanının günde 300 defa seks düşündüğü kanıtlandı zaten. Uzun adam sağolsun, bizlere de günlük hayatta bunu konuşabilmenin rahatlığı sağlanmış oldu. Bundan sonra Sayın Cumhurbaşkanımız sussa, ben susmam! Seks ulan!  Ben yıllarca MSN’de kızlarla konuşurken konuyu sekse getirememenin sancısını çektim, bu durumu en iyi ben bilirim. Bugün bir korunma muhabbeti sayesinde konu otomatikman sekse geliyor. Gerçekten şimdiki gençler çok şanslı.