Bu Kez de Mescid-i Aksa'nın Neresi Olduğunu Öğrenmek Zorunda Kalan Türkiye, Ortadoğu’dan Giderek Daha Fazla Tiksiniyor... İsrail askerlerinin Mescid-i Aksa baskını ardından tüm Türkiye Ortadoğu ile alakalı yeni bir yer daha öğrenmenin sancılarını yaşıyor. Yürütülen dış politika ve yaşanan gelişmeler neticesinde her geçen gün yeni mezhepler, etnik gruplar, adı bile zor telaffuz edilen yerleşim birimleri ve kutsal mekanlarla tanışan vatandaşların artık Ortadoğu'dan kusma noktasına geldikleri bildirilirken, sözcük dağarcıklarına tek bir yeni isim daha katmama konusunda kararlı olduklarıı da gelen haberler arasında.  “Kobane nerede?”, “Yezidiler kim?”, "Rakka Sünni mi Şii mi?", "ÖSO'nun açılımı ne" derken son olarak “Mescid-i Aksa neydi, neredeydi, niye postalla girilmiyor?” sorusuyla karşı karşıya kalan Türkiye, Ortadoğu ile bu kadar yüzgöz olmaktan dolayı bir kez daha pişman. Ekranlara ve gazetelere düşen Ortadoğu menşeili haberlere karşı dayanacak güçlerinin kalmadığını belirten vatandaşlar, hükümete olan tepkilerini de “Biz niye Rakka'nın ağırlıklı olarak Sünni Araplar’ın yaşadığı bir şehir olduğunu biliyoruz?”, “Hamas ve El Fetih arasındaki iktidar mücadelesinden, Irak'ta hangi bölgelerin Sünni nerenin Şii ağırlıklı olduğundan bize ne?" gibi sorularla dile getirdiler. Konu hakkında kısaca görüşlerinini bildiren deneyimli gazeteci ve Ortadoğu Uzmanı Şefik Hisarlılar artık kendisinin de televizyona çıkmaya çekindiğini itiraf ederek, halkın Ortadoğu meselelerine karşı aşırı derecede hassaslaştığının altını çizdi. “Valla bundan 3-5 sene önce sadece benim gibi uzmanların bildiği şeyleri bugün öğrencisinden, memuruna herkes öğrenmek zorunda kaldı. Neticede iş olmasa çekilecek şey değil, onlar da haklı” diyen Hisarlılar, 30 yıllık mesleki kariyerine rağmen kendisinin de Ortadoğu’dan tiksindiğini itiraf etti. Tüm Türkiye, Mescid-i Aksa baskınının ardından “Sırada ne var?” sorusunu eli yüreğinde beklerken, Ortadoğu meselelerinden usanmış bazı vatandaşların görüşleri ise şöyle:  Başta iyiydi aslında. Bir şeyler biliyor gibiydik, konuşması tatlı geliyodu da artık yeter. Bunun sonu yok ki, her gün başka bir yer, başka bir grup, başka bir mezhep ortaya çıkıyor. Sonuçta çöl var, altında da petrol var. Bi de işte Kabe var oraya gidiliyor arada. Keşke tek bildiğimiz bu kadar olsaydı…  Ya bunca şey öğrendik de, elimize ne geçti, hiç belli değil… Bu kadar ülkeden birine gideyim desen kapıdan almazlar, alsalar da rehin olarak alırlar. Hiç bilmiyorken daha rahattı bu işler. Kamyonumla bisküvit götürüp kaçak mazotumu geitrip yoluma bakıyordum. Mazotun bile tadı kaçtı...  Mescid-i Aksa'yı dinliyorum dünden beri televizyonda. Birileri postalla girmiş, neticede adından anladığım kadarıyla mescid. Arabistan’da olduğuna göre ekstra da kutsal bi yer olmaıs lazım. Sonra baktım İsrail askeri girmiş. O zaman Arabistan'da değil daha aşağıda bi yerde olması lazım. Batı Şeria'nın falan oralar belki. Bilmiyorum ya….  Ben baştan bu işin sonunun gelmeyeceğini farkettiğim için hiç girmedim. "Ne Şam’ın şekeri, ne Arap’ın yüzü"… Ortadoğu bilgim bundan ibaret. Kafam rahat....  Şimdi buranın adı kesin olarak Mescid-i Aksa mı? Bakın Ayn el arab dediniz, zor buldum. 2 hafta sonra Kobane dediniz, canım çıktı orayı da öğrenene kadar. Nooldu? Aynı mıymış bu ikisi? Bir dönem ben de çok kaptırmıştım ama en son IŞİD’in Bağdat'a doğru ilerleyişinin durdurulması için Necef'te desteklenmesi gereken Sünni aşiretlerden ikisinin adını ezbere bildiğimi farkedince durumun ciddiyetini anladım. “Selim” dedim, “Bu böyle gitmez”…  Konuyla bütün ilişkimi kestim o noktada. 2 aydır dizi ve spor haberinden başka bi şey izlemiyorum…