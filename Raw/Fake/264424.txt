Yeni Torba Yasa, AK Parti'de Sert Tartışmalara Neden Oldu: ''Mal mıyız biz hala kanun tartışıyoruz?'' Meclise sunulan yeni torba yasa tasarısı, AK Parti içinde bir süredir devam eden tartışmaları da alevlendirdi. Tasarının meclise gelmesiyle birlikte birçok milletvekili "Arkadaş biz nasılsa kafamıza eseni istediğimiz gibi yapamıyor muyuz? Ne diye her hafta burada el kaldırıp indirmekle uğraşıyoruz? İşimiz gücümüz var..." şeklinde durumdan duydukları rahatsızlığı dile getirirken, parti içindeki tartışmaları doğrulayan Bülent Arınç ise, milletvekillerinin itirazlarını haklı bulduğunu ancak yine de dışarıya karşı görüntüyü bozmamak için kanun teklifi vermeye devam edeceklerini ifade etti. Yeni torba yasa tasarısının meclise gelmesinin ardından haftaya yine yoğun bir mesai ile başlayan AK Parti grubunda, neden hala kanun çıkarmakla uğraştıklarına dair soru işaretleri de giderek artıyor. Bu sabah, tasarının oylanması öncesi basın mensuplarının sorularını yanıtlayan Kayseri Milletvekili Muzaffer Keçeciler, "Yanlış anlaşılmasın, sabah sabah kalkıp buraya gelmekten kesinlikle gocunmuyorum ama gönül isterdi ki daha anlamlı bir nedenimiz olsun. Neymiş? Yasa teklifiymiş. İçinde ne var? Bilmiyorum, ayrıca ne farkeder? Sene olmuş 2014, hala nelerle uğraşıyoruz..." derken, yaptığı işe giderek daha fazla yabancılaştığını ifade etti.   Parti olarak, kanun, yönetmelik gibi köhnemiş kavramları pratikte uzun bir süredir geride bırakmalarına rağmen şekilsel olarak bazı alışkanlıkları maalesef terk edemediklerini belirten Keçeciler, bu durumun birçok milletvekili arkadaşı tarafından da yadırgandığını ancak üst yönetime olan saygıdan dolayı rahatsızlığın yüksek sesle dile getirelemediğini de sözlerine ekledi.  Kırşehir Milletvekili İsmail Hacı Söylemez ise, mecliste muhalefet tarafından sunulan yasa tekliflerinin otomatik olarak reddedildiğini, kendileri tarafından sunulan tekliflerin otomatik olarak kabul edildiğini, her iki durumda da teklifin içinde ne olduğunu bilmediklerini, zaten teklif yasalaşsa bile o kanun kimsenin umrunda olmadığı için mevcut durumda da bir değişiklik yaratmadığını belirtirken, "Öyle olunca da tabii ki vatandaşta 'milletvekilleri ne işe yarıyor, yattıkları yerden para alıyorlar' gibi bir algı oluşuyor. Mümkünse zamanımızı daha anlamlı işler için harcayıp aldığımız maaşı haketmek istiyoruz..." ifadelerine yer verdi.  "Tasarı geldi, okundu, el kaldırdık, indirdik, sonucu açıklandı derken nerden baksanız en az 1 saat gidiyor. Bazen bi yasa çıkarıyoruz, adamlar tutup Avrupa İnsan Hakları Mahkemesi'ne götürüyor falan. Biz daha ne yasası çıkardığımızı bile bilmiyorken, konu taaa Brükseldeki adamın önüne kadar gidiyor. Yazık günah değil mi o adama da? Ben de o süre içinde memleketten gelen bir hemşerimin derdini dinlesem, iki çay ısmarlasam inanın ülkeye daha çok faydam dokunur" diyen Söylemez, AK Parti gibi yenilikçi bir siyasi çizginin artık bu tarz bürokratik angaryaları da Eski Türkiye ile birlikte tarihin derinliklerine gömmesi gerektiğine dikkat çekti.  AK Parti Manisa Milletvekili Sedat İncesular da, hali hazırda uygulanmakta olan "biz yapalım, sonra lazım olursa bi ara yasasını da çıkarırız" sisteminin modern çağın hızına çok daha uygun olduğunu söyleyerek şöyle devam etti:  "Bakın artık 2014 yılında teknoloji bu kadar ilerlemişken, hayat bu denli hızlanmışken hala yasa yapmak da açıkcası biraz geri kalmışlık gibi duruyor. Diyelim ki bir özelleştirme yapılacak. Biz desek ki bunu şu fiyata satıyoruz kardeşim. Hatta ne satıyoruz'u, direkt sattık parasını da Bayern Münich - Werder Bremen maçına bastık desek mesela, kim neye itiraz edecek? Çamaşır makinesi yasak, bundan sonra herkes elde yıkayacak desek, kim hayır diyecek? E O zaman neye el kaldırıyor bu kadar insan? Gelin, bu çağdışı uygulamaya artık bir son verelim..." Parti içinden yükselen itirazlar üst yönetimde de yankı bulurken, konuyla ilgili ilk açıklama Bülent Arınç'tan geldi. Milletvekilleri'nin itirazlarını temelde haklı bulduğunu ancak bazı konularda doğru adımların atılması için zaman gerektiğini belirten Arınç, şunları kaydetti: "Maalesef şu an özellikle de otoriterleşmeyle ilgili eleştiriler bu kadar yoğunken bizim göstermelik bile olsa bu kanun teklifi verme görüntüsünden vazgeçmemiz söz konusu olamaz. Çünkü bunlar hep kaydediliyor kameraya. Sonra birisi, diyelim bir batı ülkesi, Avurpa Birliği Komisyonu vs bizdeki demokrasiye laf edecek olursa görüntüleri gösteriyoruz. Bakın yasa teklifi veriliyor, kabul edeni var, reddedeni var, tartışamalar oluyor falan, bildiğiniz parlementer sistem işte diyoruz. Ben değerli arkadaşlarımı olaya biraz da bu açıdan bakmaya davet ediyorum. Yoksa yasa çıkmış çıkmamış, öyle demiş böyle yazmış kime ne? Ayrıca bizim kimseye verilen teklifi okuyun, çalışın da öyle gelin dediğimiz yok. Neye bu kadar itiraz ediliyor anlamıyorum. Salonda sigara içilmiyor diye rahatsızsanız 5 dakka sabredin, oylama bitince içersiniz..."