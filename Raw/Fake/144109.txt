Adıyaman Fatih Anadolu Lisesi  11/C Sınıfı, Felsefe Dersinde Hayatın Anlamını Çözdü Adıyaman Fatih Anadolu Lisesi 11/C sınıfına bugünlerde tatlı bir telaş hakim. Yeni öğretim yılıyla birlikte felsefe dersinde hummalı bir çalışma içine giren genç öğrenciler, okul yönetiminin de desteğiyle kısa sürede zorlu bir işi başarırlarken, felsefe öğretmeni Hayri Güzel, sınıf başkanıyla birlikte yaptığı basın açıklamasında "Boş geçen dersler hariç haftada iki saat çalışarak hayatın anlamını çözdük ve bunu yetkili mercilere bildirdik. Şu an bize dönmelerini bekliyoruz" dedi. Dönem başladığında öğrencilerine üzerinde proje yapmak amacıyla farklı konulardan birkaç seçenek tanıdığını belirten felsefe öğretmeni Hayri Güzel, bugün elde edilen başarının kesinlikle tesadüf olmadığının, bilakis disiplinli çalışma, gayret ve sınıfta yaratılan kolej havasının sonucu olduğunun altını çizdi. "Varlık felsefesi, Ahlakçı felsefeye Kant'ın yaklaşımı, Neoklasik dönem felsefi çalışmaları gibi konular arasından çocuklar zannedersem biraz da adı kolay geldiği için Hayatın Anlamı konusunu seçtiler. Gerçi bunun diğer konulara göre biraz daha zor bir konu olduğunu, yoğun çalışma gerektireceğini elimden geldiğince izah ettim ama sınıfın çoğunluğu bu fikirde ısrar edince bu yola gittik." diyen başarılı hoca, "Öğrencilerim de sağolsunlar kendilerine olan güvenimi boşa çıkarmadılar ve elbirliğiyle sonuca ulaşıldı..." sözleriyle yaşanılan süreci özetledi. Basın mensuplarının ısrarlı sorularına rağmen hayatın anlamını şu an açıklayamacaklarını net bir şekilde ifade eden Hayri Güzel, "Bu aşamda olay artık bizden çıktı. İdare amirlerimden ve Bakanlık'tan gelecek olan talimatları beklemek durumundayız. Ayrıca ben de pek anlayamadım zaten. Biraz karışık, öyle hemen anlatılacak gibi bi şey değil" diyerek sözü okul idaresine bıraktı. Okul müdürü Osman Pak, basın mensuplarına yaptığı açıklamada, "Hayri hoca koşarak odama geldiğinde çay yapıyordum. Bana durumu anlatınca ne yapacağımı, nereye başvuracağımı bilemedim. Sonunda genelgelerden birinin arkasındaki mail adresine e-posta gönderdik" derken, yetkililere ulaşma konusunda yaşadıkları sıkıntılardan dert yandı. "Maalesef kanun ve tüzüklerimiz bu konuda oldukça yetersiz. Belli ki okullarımızda okutulan felsefe derslerinde böyle bir noktaya gelinebileceği hiç hesaba katılmamış. Bunun adı maalesef ihmaldir başka bir izahatı yok." diyen müdür Osman Pak, İçişleri Bakanlığı'na bağlı "basvuru@icislerigov.tr" adresine mail attıklarını ancak bu mail'in vatandaştan gelen diğer şikayet ve istek mailleri arasında dikkat çekmeyebileceğinden endişe ettiklerini de sözlerine ekledi. 1973'te kurulan Fatih Anadolu Lisesi'ne tarihinin en önemli başarısını kazandıran öğrencileri, Adıyaman Belediye Başkanı Necip Büyükkaplan da MEB'in 101 temel eserlerinden hediye ederek kutladı. Adıyaman'ın gururu olan bu gençlere ellerinden gelen yardımı yapacaklarını ifade eden Büyükkaplan öğrencileri tek tek alınlarından öperken, üstü sigara kokan bir öğrencinin kulağını hafifçe çekerek "sana da bir karton verelim mi lan kerata..." demesi ise gülüşmelere neden oldu.