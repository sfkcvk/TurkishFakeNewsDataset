Erdoğan Sözlerine Açıklık Getirdi: ''400 vekil olsaydı özel eğitim verip operasyonlara gönderecektim...'' Cumhurbaşkanı Erdoğan, Dağlıca saldırısının ardından bir televizyon kanalında söylediği "400 milletvekili olsaydı durum böyle olmazdı" sözlerine bugün açıklık getirdi. Sözlerinin çarpıtıldığını belirten Erdoğan, "Biz o arkadaşları terörle mücadelede etkin bir birim olarak eğitmek için kullanacağız. Bir nevi özel birlik gibi düşünün" ifadelerine yer verdi.   Dağlıca'dan gelen acı haberin ardından ATV'ye konuk olan Cumhurbaşkanı Erdoğan'ın bir soruya karşılık olarak verdiği "400 milletvekilini bir siyasi parti alabilmiş olsaydı durum bugün bundan daha farklı olurdu" yanıtı tartışma yaratırken, konuyla ilgili açıklama bugün yine Cumhurbaşkanlığı'ndan geldi.  400 milletvekili talebinin, başkanlık sistemiyle bir ilgisinin olmadığını vurgulayan Erdoğan "Ne yazık ki böylesi vahim bir olaydan sonra dahi milletvekili hesabıyla çok afedersiniz başkanlık sevdası peşinde olduğum yönünde alçakça iftiralar atıldı. Atılmaya da devam ediliyor. Şunu herkesin bilmesi lazım ki benim o sözlerim tamamen terörle mücadele noktasında etkin bir profesyonel birliğin oluşturulmasına yöneliktir. Kimse bundan başka bir anlam çıkarmaya çalışmasın" sözleriyle konuya açıklık getirdi.  Erdoğan, Cumhurbaşkanlığı makamının aynı zamanda böylesi zamanlarda bir başkomutanlık makamın olduğuna da dikkat çekerek şöyle devam etti: "Eğer Başkomutansam, benim bu sorumluluğu kaldırabiliyor olmam lazım. Sonuçta askerliğimi yapmış bir insanım, iyi kötü bir şeyler biliyorum. E cumhurbaşkanlığı da nispeten daha rahat, saray müsait... Nedir yani ben onları burada 6 ay, 1 sene eğitsem, tam bir ölüm makinası olarak salamaz mıyım terör bölgelerine? Allah'ın izni ve milletimizin takdiriyle elbette ki salarım." 
 
 "Ayrıca bu 400 vekili verme noktasında hep dikkat ederseniz şahsıma yönelik çok çeşitli hakaretamiz sözler sarfedildi. Oysa biz hep ne dedik? Bu tip uygulamalar Avrupa'da da var. Bakınız Antik Yunan'da nedir? Sparta'nın o dönemki cumhurbaşkanına denk yöneticisine halk 300 vekil veriyor ve alıyor o yönetici 300 Spartalıyı, adeta askermiş gibi ülkesini savunuyor. 400'ü de aslında bu şekilde düşünmek lazım." Söz konusu 400 kişinin neden illa milletvekili olması gerektiği konusuna da değinen Erdoğan, son olarak şunları kaydetti: "Şimdi çıksam çatışsam, Başkomutan olarak bizzat ben gitsem... Buyrun, 16 tanecik askerim var bizzat benim olan biliyorsunuz. Ancak bunların 16'sı da maalesef bundan 1000 yıl öncenin silahlarıyla donatılmış durumda. Büyüyen Türkiye'nin terörle mücadelesi bunlarla yapılamaz. Ayrıca bunlar yine askerlik görevini ifa eden gariban çocuklar. Bunu da şu yüzden söylüyorum, şimdi biliyorsunuz 'neden hep garibanın çocuğu askere gidiyor, şehit oluyor?' şeklinde haklı bir serzeniş de var. Biz bu 400 vekil arkadaşımızla bu anlayışı yıkma noktasında da gereken adımları atacağız. Taner var, şehit olmak istediğini de daha önce belirtmişti. Onu en önden süreriz. Elde var 1. Sonra Mehmet Metiner arkadaşımız inşallah tekrar vekil seçilirse kendi silah ve mühimmatıyla gelecek zaten. Etti 2. Geriye ne kaldı? 398. İnşallah onu da milletimiz bize 1 Kasım'da verirse biz bu işi bu adanmış kadrolarla en geç 2 seneye çözeriz. Bunu da buradan çok net ifade edeyim..."