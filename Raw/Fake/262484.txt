Ortadoğu'da En Son ''IŞİD’le mi yoksa PKK’yla mı sınır komşusu olsak?'' Noktasına Gelen Türkiye, Logo Değiştirme Hamlesinden Umutlu… Güney sınırındaki gelişmelerin ardından son olarak kendisini “IŞİD’le bir olup yeniden PKK’yla savaşmaya başlasak yoksa el altından PKK’ya destek verip IŞİD’le iyice papaz mı olsak” sorusuna yanıt ararken bulan Türkiye, beklenen hamlesini logo değiştirerek gerçekleştirdi. Yurt çapında büyük heyecanla karşılanan gelişmeyle ilgili olarak basın mensuplarının sorularını yanıtlayan Hükümet Sözcüsü Bülent Arınç, “Açıkçası geldiğimiz noktada en iyi çözüm bu gibi göründü…  Belki yeni bir bakış açısı verir, biraz havamızı değiştirir falan... Ne bileyim… Kadınlar da çok bunalınca saçının rengini değiştirir ya, öyle düşünün…“ sözleriyle yeni logodan oldukça umutlu olduklarını kaydetti. Bugün gerçekleşen Bakanlar Kurulu toplantısının ardından kameraların karşısına geçen Hükümet Sözcüsü Arınç, gazetecilerin Kobani’deki gelişmeler ve Meclis gündemine gelen teskereyle ilgili ısrarlı sorularına “Yeni logomuza kavuştuğumuz bir günde böyle can sıkıcı konulardan konuşmaya benim şahsen içim el vermiyor. Hepimiz bir nebze de olsa uzaklaşsak daha iyi olmaz mı sizce de?” şeklinde yanıt verdi. Türkiye’nin bölgesel sorunlar nedeniyle zor bir dönemden geçtiğine işaret eden Arınç, “Arkadaşlar şu an ‘IŞİD’le mi komşu olsak daha kötü, PKK’yla mı?’ gibi bir seçim arefesindeyiz... Seçim dediysem de lafın gelişi, yoksa kimsenin bize sorduğu yok… Neyse… Nasıl bu noktaya geldik, bundan sonra ne yaparız falan bunlar her zaman konuşulabileceğimiz şeyler. Olur, bazen işte insanın basireti bağlanıverir... Ama en güzeli böyle durumlarda fazla takmıycan, başka şeyler düşünücen…” derken, yeni logoyla havası değişen Türkiye’nin Allah’ın izniyle her türlü  sıkıntıyı geride bıracak güçte olduğunu kaydetti. Arınç, açıklamalarının geri kalanına yeni logo ekseninde devam ederken, gazetecilere de ilginç bilgiler verdi. Cumhurbaşkanı Erdoğan’ın, milli iradenin adeta simgesi haline dönüşen ekoseli mavi ceketinden ilham alınarak hazırlanan yeni logonun psikolojik etkisinin yanında ülke savunması açısından da önemli avantajları bulunduğunu belirten Hükümet Sözcüsü, şöyle devam etti: “Bu konulara girmeyeyim diyordum ama illa sınır güvenliğimizden bahseceksek logomuzda bu konuyu da ihmal etmedik. Bu logoyu sınır boyunca döşediğimizde, IŞİD ya da PKK, artık kim görürse görsün ilk anda bir kafaları karışacak şekilde tasarlattık. O yüzden öyle parça parça, göz alıcı bir şey oldu... Tehdit unsuru ‘Aa bu bunu mu simgeliyor, şuradaki çizgi ne anlama geliyor, aa bak buradan bu ekose iyi olmuş’ derken daha sınırda bizim Mehmetçik bunların ensesine biniverir, herkesin içi rahat olsun. Haa diyelim ki sınırı geçtiler, Urfa'ya falan girdiler. Şu an bütün Güneydoğu halen hep eski lale logosuyla dolu. O noktada da bizim 'haha yanlış girmişsiniz olum ora Türkiye değil ki, bak logo farklı' deme imkanımız doğdu…” Yeni Türkiye logosuyla ilgili olarak Arınç’ın açıklamalarından öne çıkan diğer başlıklar ise şöyle: