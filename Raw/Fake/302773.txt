Düzenli Olarak Kilis'e Düşen Roketlerin Birileri Tarafından Fırlatılmış Olabileceği Yönündeki Şüpheler Artıyor... Kilis'e üst üste düşen roketler nedeniyle can ve mal kayıpları devam ederken, söz konusu roketlerin bir yerlerden birileri tarafından fırlatılıyor olabileceği yönündeki şüpheler ise giderek artıyor...  Bir süredir düzenli olarak Kilis'e düşen ve kaynağının açıklanmaması nedeniyle bugüne kadar kendi kendine havadan yağdığı tahmin edilen roketlerle ilgili ortaya atılan yeni iddialar korkutucu olduğu kadar düşündürücü de. Roketlerin, sınırın diğer tarafındaki birileri tarafından fırlatıldığı için Kilis'e düştüğü yönünde söylentiler bölge halkı arasında hızla yayılırken, yetkililer de konunun araştırılması için harekete geçti.  Konuyla ilgili olarak basına konuşan Kilis Meteoroloji İşleri Bölge Müdürü İsmet Canseper, roket yağışının özellikle de bu mevsimde bu derece sık rastlanan bir doğa olayı olmadığını belirterek şüpheleri doğrular yönde açıklamalarda bulundu. Esasen diğer mevsimlerde de pek roket yağışı diye bir şey görülmediğini ifade eden Canseper, düşen parçalardan numune alınarak incelenmesi için laboratuara gönderileceğini de sözlerine ekledi.   Konuyla ilgili olarak mikrofonlara konuşan bir diğer isim ise Kilis Müftüsü Muzaffer Gönen oldu. Gönen, günahkar kavimlerin başına gökten enteresan cisimler yağdığına dair tarihte çeşitli örnekler bulunduğunu hatırlatarak şunları kaydetti: "Ben tabii burada tüm Kilisli hemşerilerimizi de töhmet altında bırakmak istemem ama böyle bir olay başka bir yerde değil de sadece buralarda oluyorsa bizim de kendimize bir dönüp bakmamız gerekiyor. Tabii belki de hakkaten birileri fırlattığı için o roketler de buraya düşüyor olabilir. O ihtimali de tamamen göz ardı etmeyelim ama başkalarını suçlamadan önce her zaman hatayı kendimizde aramamız dinimizce de daha uygun bir davranıştır..." Basın mensuplarından gelen 'Roketlerin düşmesinde IŞİD parmağı olabilir mi?' şeklindeki sorulara ise gülerek karşılık veren Müftü Gönen, bunun hem bilimsel olarak, hem de mantık olarak uzak bir ihtimal olduğunu savundu. Gönen, ''Bakın arkadaşlar, bu roketler havadan geliyor. Havada IŞİD var mı? Bakıyoruz yukarıya. Yok. Adamların uçağı bile yok. Bi kere o açıdan mantıksız..." sözleriyle iddialarına açıklık getirirken, yine de bu konuda son sözü Genelkurmay Başkanlığı'ının söylemesinin daha doğru olacağına işaret etti. Kilis Müftüsü'nün sözlerinin ardından düşen roketler vakası ile ilgili son olarak gözlerin çevrildiği Genelkurmay'dan ise henüz resmi bir açıklama gelmiş değil. Adının açıklanmasını istemeyen üst düzey bir askeri yetkili, olayın sınırın diğer tarafındaki bazı unsurlarla ilgili olduğunu, o unsurlara da bizdeki unsurlar tarafından misliyle karşılık verildiğini ve çok sayıda unsurun tahrip edildiğini söylerken, yine de bundan sonrası için çeşitli unsurların Kilis üzerinde düşmeyeceğine dair bir garanti verilemeyeceğini dile getirdi.