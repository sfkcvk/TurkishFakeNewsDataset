YGS'ye Girmek Üzere Evden Çıkmasının Ardından Newroz Kortejine Kapılan Genç, Son Heyetle Beraber İmralı'ya Gitti Türkiye çapında yaklaşık 2 milyon öğrencinin ter döktüğü Yükseköğretime Giriş Sınavı’na katılmak üzere dün sabah saatlerinde Zeytinburnu’ndaki evinden çıkan Burak Şenarda (18), ilk İmralı ziyaretini gerçekleştirdi. Sınava gittiği esnada bir anda içine karıştığı Newroz kortejiyle beraber önce Kazlıçeşme’deki kutlama alanına, ardından iskeleye sürüklendiğini belirten Şenarda, Öcalan’la yaptığı görüşmenin olumlu geçtiğini kaydetti. “Türkçe biraz zordu. Son mektuptaki anlatım bozukluklarını kendisine ilettim, coğrafyada bir iki takıldığım yer vardı onlara baktık. Bence iyi geçti” diyen üniversite adayı, ikinci görüşmede istediği yere yerleşeceğine dair umutlu. YGS’ye girmek üzere evinden çıkmasının ardından Zeytinburnu sokaklarından akın akın Kazlıçeşme’ye giden Newroz kortejlerinden birine denk gelerek sürüklenen Burak Şenarda’nın yolculuğu İmralı’da bitti. Konu hakkında bugün gazetecilere bir değerlendirmede bulunan Şenarda yaşananları şu sözlerle aktardı: “Valla sınav heyecanı tabi geceden de uykusuzluk var. Evden çıkıp kalabalığa karışınca öylece gitmişim. Bir ara iki kişinin arasında halayda kısılı kaldım, o şekilde Kazlıçeşme’ye vardık. Bu sefer ordan çıkayım derken hooop bir kalabalık daha. Baktım tekne var, yollar zaten tıkalı, atladım. Gözümü açtığımda İmralı’daydım. İnsan ilk anda korkuyor tabi ‘alt tarafı sınavı kaçırdık lan hapse mi atıyo bunlar beni’ hissi oluşuyor” Sınava giremediğini ancak çok önemli bir tecrübe kazandığını ifade eden üniversite adayı, İmralı’da Öcalan’la yaptığı görüşmenin de iyi geçtiğini kaydetti. Şenarda “Yani mesela kendisi KCK konusunda çok hassas, ben de açı-kenar-açı konusunda benzer endişelerim olduğunu söyledim. Hükümetle bir pazarlığa oturulması halinde matematikte limitin, fizikte optiğin kaldırılması noktasında kesinlikle taviz verilmemesi için bir fikir alışverişimiz oldu” sözleriyle görüşmede taleplerini iletme fırsatı bulduğunu da aktardı. Öcalan’la yer yer görüş ayrılıkları yaşadıklarını da açık yüreklilikle ifade eden Şenarda özellikle görüşmelerin devamlılığı vurgusundan rahatsız olduğunu belirtti. “Sürekli süreç diyor, devamlılık diyor. E benim devamsızlık olmuş 17 gün. Şimdi Mayıs olunca herkes çat çat rapor alacak. Yani neyin devamlılık ısrarı bu onu anlamadım ben” dedi. Olası bir yeniden görüşmenin de sinyallerini veren Burak Şenarda, İTÜ Makine olmasa da en azından Adıyaman 2.sıra milletvekilli adaylığına yerleşmek için ikinci basamakta alacağı sonucun yeterli olacağını umduğunun altını çizdi.  Şenarda’yla birlikte İmralı’ya giden heyetin içerisinde bulunan BDP Eşbaşkanı Selahattin Demirtaş da gelişmelere ilişkin kısa bir değerlendirmede bulundu. “Bu arkadaşımız biz bindiğimizde halihazırda teknedeydi. Şimdi tabi bilemiyorsun ki acaba önderlik özel olarak mı çağırdı, kimin nesidir, süreçte nasıl bir rolü vardır... Ses edemedik, öylece geldi bizimle” diyen Demirtaş, Burak Şenarda’yı sağ salim geri döndürmenin mutluluğunu yaşadıklarını söyledi. Bu yıl hayli farklı bir Newroz kutlaması geçirmenin şaşkınlığını da yaşadıklarını kaydeden Demirtaş “Burak’ı evine teslim ettik. Du bakalım Diyarbakır’da Newroz için gelip ateşin çevresine çadır kuran bir grup Bolivyalı Kızılderili var. Onlar da yerleşik tarıma geçmeden inşallah memleketlerine dönerlerse atlattık demektir” sözlerinin ardından konuşmasına son verdi.