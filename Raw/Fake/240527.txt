Genç Yazar Efe Koray Öneyli, Ayrıldığı Sevgilisine Yazıp Yollayamadığı SMS'lerden Oluşan İlk Kitabı ''Sevdiğime Taslaklar''la Edebiyat Dünyasına 'Merhaba' Dedi Genç yazar Efe Koray Öneyli (27), geçtiğimiz aylarda ayrıldığı kız arkadaşına hitaben yazdığı ancak cesaretini toplayıp yollayamadığı mesajlardan oluşan 'Sevdiğime Taslaklar' adlı kitabıyla edebiyat dünyasına merhaba dedi. Kitabın lansman partisinde yaptığı konuşmada "Bunları nasıl bir kafayla yazdım bilmiyorum ama iyi ki göndermemişim. Değmezmiş o o..ya. Neyse, bu eserin ortaya çıkmasındaki değerli katkılarından ötürü Aslı'ya ve şimdiki sevgilisi Balkan'a çok teşekkür ederim. İnşallah Allah belalarını verir" ifadelerine yer veren genç yazarın 186 sayfalık kitabı, Cambaz Yayıncılık tarafından basıldı. Ankara'nın gözde mekanlarından Guaj Cafe'de düzenlenen lansman partisinde edebiyatseverler, çiçeği burnunda yazar Efe Koray Öneyli ve ilk kitabı 'Sevdiğime Taslaklar' ile tanışma fırsatı buldu. Cambaz Yayıncılık Genel Yayın Direktörü Şule Alpaslan'ın "Sevgili misafirlerimiz, sizleri yaşanmış bir aşk hikayesinin başkahramanı ve 'ayrılık acısıyla ne kadar saçmalayabiliriz?' sorusunun yanıtı olan genç yazarımızla tanıştırmaktan gurur duyuyorum" sözleriyle takdim ettiği Efe Koray Öneyli, alkışlar eşliğinde sahneye geldi. Yaklaşık 2 senelik bir birliktelik yaşadığı eski kız arkadaşı Aslı Şengel'in kendisini sadece bir kısa mesajla terk etmesini uzun bir süre sindiremediğini ancak durumu olgunlukla kabullendikten sonra her şeye daha geniş bir açıdan bakmayı başarabildiğini ifade eden genç edebiyatçı, oldukça duygusal bir tonda geçen konuşmasında şu sözlere yer verdi:  "Kolay değil tabii... 2 yıl... Onca yaşanmışlık, verilen sözler, paylaşılan özel anlar, alınan cep telefonları, deri çizmeler, çantalar... Bunları bir çırpıda silemiyor insan... Ayrılık acısı ve bir miktar alkolün yardımıyla ben de zaman zaman telefona sarılıp uzun mesajlar yazdım evet ancak çok azını yollayabildim. Kimi zaman yemedi, kimi zaman da daha mesajı yazarken sızıp kaldım. Sabah uyanınca farkettim... Herneyse, bu kitabı beni hiç beklemediğim bir anda bırakan ve aradan 1 hafta bile geçmeden ilişkimiz boyunca 'ya saçmalama, kaç yıllık arkadaşım o benim' dediği adamla çıkmaya başlayan Aslı'ya armağan ediyorum. Adam dediysem, lafın gelişi. Yoksa onda zerre adamlık olsa kanka muhabbetiyle sevgilime yanaşmazdı. Sinsi pezevenk!"  Konuşması esnasında gözleri dolan Öneyli, daha fazla devam edemeyeceğini söyleyerek bi elini yüzünü yıkamak üzere lavaboya gitmek için izin istedi. Genç yazarın ardından tekrar sahneye gelen yayıncı Şule Alpaslan ise, kitaptan bazı bölümleri seslendirerek edebiyatseverlere unutulmaz anlar yaşattı:  Genç yazarın satırları davetliler tarafından uzun süre alkışlanırken, gözleri kızarmış bir halde tekrar sahneye gelen Öneyli de edebiyatserverlere tek tek teşekkür etti. Konuşmaların ardından geçilen kitap imzalama etkinliğinin ise 2 sürpriz konuğu vardı: Aslı Şengel ve erkek arkadaşı Balkan Tulunar Aslı Şengel eski erkek arkadaşına "Ya hala mı ya? Hala mı? Ulan kaç ay oldu, düş artık yakamdan. Utanmadan bir de kitap yazmış" sözleriyle tepki gösterirken, şu anki sevgilisi ise kız arkadaşını susturarak araya girdi. Öfkeli aşık Balkan Tulunar, genç yazardan ısrarla dışarı çıkmasını rica etmesine rağmen, korumaların arkasına gizlenen Öneyli "senle ne konuşcam lan şerefsiz" demekle yetindi. "Ulan var ya, adamım diye dolaşıyosun. Bu taslaklardan bi kitap olmuş, bi bu kadar da Aslı'ya ulaşmış mesajlar var. Merak eden varsa, buyrun bunlar da benim cevaplarım. Varsa yüreği yeten yayınevi, bunları da yayınlasın..." ifadelerini kullanan Balkan Tulunar, güçlükle sakinleşirken, genç yazarın 7 sülalesine kadar uzanan geniş yelpazeli mesajlarını geceye katılanlara okudu. Bu esnada kız arkadaşının "Sevdiğime Taslaklar" adlı kitabı imzalattığını fark ederek daha da sinirlenen genç aşık, Aslı Şengel'i kolundan çekiştirerek lansmanı terk etti.