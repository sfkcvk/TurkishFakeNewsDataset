Canlı Bomba Olmak İçin Antalya'ya Gelen IŞİD Militanı Sahile Giremiyor: ''Şezlong 140 lira, damsız da almıyoruz'' Bombalı eylem yapmak için Antalya'yı tercih eden IŞİD militanının, iki gündür sahile giremediği anlaşıldı. İlk gün, damsız olduğu için sahile sokulmayan talihsiz terörist, dam bulup gittiği ikinci gün ise işletmecilerin etkili direnişi ile karşılaştı: ''İki kişilik şezlong 140 lira… birer içki dahil, işine gelirse...'' Kısıtlı imkanlarla Antalya'ya geldiği belirlenen militanın, beach'lerden ve otellerden ötürü bir türlü giremediği sahil şeridini defalarca yarmayı denediği anlaşıldı. Her defasında "Kardeşim burası özel plaj, öyle her elini kolunu sallayanı alırsak halimiz ne olur ohoo…” tepkisi ile karşılaşan örgüt üyesinin “Yalnız anayasal olarak 7 metreye kadar sahil herkesin, girerim yani normalde kimse karışamaz” çıkışları ise işletmecilerden dayak yemesiyle  sonuçlandı. Durumu üstlerine bildirerek bu koşullarda eylemi gerçekleştirmesinin mümkün olmadığını haber veren militan, sahile girebilmek için örgütten dam ve ek ödenek talep etmek zorunda kaldı. ‘’Kölelerden birisini göndeririz, o kolay ama diğer iş şimdilik mümkün değil. Elindeki ile idare ediceksin” talimatı ile eli kolu iyice bağlanan militan, çareyi işletmecileri Jandarma’ya şikayet etmekte buldu. Olay yerine intikal eden ekipler de kendisini ‘’Sen de git başka yerde gir kardeşim denizine, memlekette sahil mi yok, bak özel işletme diyor adam’’ şeklinde azarlanınca, pes eden terörist, ‘’Allah belasını versin böyle ülkenin! Gönlümüzce sahile inip patlayamıyoruz bile, nedir lan bu? İşletmeciler benden terörist’’ diyerek Jandarma’ya teslim oldu. Jandarma tarafından apar topar göz altına alınarak merkeze götürülen ve o sırada adının El Hussaini olduğunu söyleyen militan, ekip otosuna binerken uzatılan mikrofonlara da şunları söyledi: "Rakka'daki örgüt yönetimine sesleniyorum. Plaja dahil olmak mümkün değil. Çok denedim, her yeri çevirmiş yamyamlar… İmkansız bu halde girebilmek… Almıyorlar… En temizi gidin Almanya veya Rusya üzerinden ucuza rezervasyon yaptırıp gelin. Rusya hatta, şimdi o noktada bi’ kolaylık da yaparlar durum gereği. Türkiye’den gelip de girebilmek pek mümkün değil…’’