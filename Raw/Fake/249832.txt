Soma Holding: ''Bu madenden kim sorumluysa derhal çıkıp hesap vermeli!'' Soma’da yaşanan facianın yankıları sürerken, konu hakkında bir açıklama da bugün öğlen saatlerinde Soma Holding’den geldi. Soma Holding Halkla İlişkiler Müdürü Bünyamin Kazlı, elim kazada hayatını kaybeden işçi yakınlarına baş sağlığı dilediği konuşmasında “Bu işlerle bağlantılı olan bir Maden Tetkik Arama var, onlar sorumlu olabilir. E içerde kömür olduğundan bahsediliyor. Türkiye Kömür İşletmeleri bir şeyler söyleyebilir. Yani sesli düşünüyorum… Konu ile bağlantılı Soma Linyitspor teknik direktörü bir açıklama yapabilir. Birçok kurum var aslında yani” sözleriyle sorumluların bir an evvel bulunup hesap sorulması gerektiğine dikkat çekti. Türkiye’de madenciliğin bıçak sırtı bir meslek olduğunu ve her dönem irili ufaklı bu tip tatsızlıklar yaşandığını söyleyen Kazlı, “Aslında bu işin iç yüzüne baktığımızda Türkiye’de maden işi tek parti döneminde başlıyor” diyerek sorunun özüne inilmesi gerektiğini ifade etti. “Hele CHP’li yöneticilerin bir ifadesi alınsın bakalım, neymiş ne değilmiş muhtemelen ortaya çıkacaktır” diyen Kazlı, konuşmasına şu sözlerle devam etti: “Yani tabi itham eder gibi olmak istemem, ama zaten bir suçları yoksa da o ortaya çıkacaktır, yanlış anlaşılmasın. Neticede onlar açısından korkacak bir şey olduğunu sanmıyorum. Korkuyorlarsa da zaten… Neyse…” Bu dönemde holding olarak kendilerinin de herkes gibi çok büyük acılar çektiklerini söyleyen Kazlı, bunların kamuoyu tarafından göz ardı edilmesinin üzücü olduğunu vurguladı. Mühendis arabalarının taşlanmasından, plaza önündeki eylemlerde çalışanların yaşadıkları anksiyeteye kadar birçok etkenle baş etmek durumunda kaldıklarını söyleyen başarılı yönetici, “Biz aslında kuru bakliyat firmasıyız. İşçiler bahçede maden ocağı bulmuş. öğle tatillerinde gidip kendi kömürlerini çıkartıyorlardı. Takdir edersiniz ki bu bizi kazadan sorumlu yapmaz. İsmimiz Soma diye bu kadar üstümüze geliniyor. Yani arkadaşlar biraz makul olun. Washington portakal kötü çıkınca Beyaz Saray’a suç bulunuyor mu?” sözleriyle, sırf isim benzerliğinden ötürü yaşadıkları mağduriyeti dile getirdi. Böyle acılı bir dönemde daha fazla bu konu üzerine konuşmak istemediğini söyleyen Kazlı, “Santiye şefi olur, işçi olur, ne bileyim chp veya 3. havalimanını istemeyen Almanya olur ama yani yeter ki bir sorumlu bulunsun” sözleriyle artık bir an evvel yetkili mercilerin harekete geçmesi gerektiğini ifade etti. Son olarak yakınlarını kaybeden herkese taziyelerini ilettiklerini söyleyen Kazlı; “Bize borçları var mı bilemiyoruz şu anda ama varsa bi kolaylık sağlama noktasında...'' derken üzerine yürümeye başlayan öfkeli gazeteciler nedeniyle apar topar toplantıya son verdi.