Beren Saat'e İnat Teröre Hayır Mitingleri Yayılıyor: Köşk’ten Sonra Yeni Hedef Bihter’le Behlül’ün Riva’daki Aşk Yuvası PKK terörüne tepki için sokağa dökülen bir grup, HDP'ye oy verdiği iddia edilen Beren Saat'i de protesto etti. Beren Saat'in bir dönem başrolünde oynadığı Aşk-ı Memnu dizisinin çekildiği Sarıyer'deki köşkün önünde toplanan grubun bir sonraki adresinin Riva’daki taş ev olacağı açıklandı. Sosyal medya hesaplarında ‘Beren Saat'e İnat Teröre Hayır Mitingi’ şeklinde duyurulan eylemin ilk ayağı dün akşam saatlerinde Sarıyer’de Aşk-ı Memnu’nun çekildiği köşkün önünde gerçekleşti. Tepkili kalabalık Beren Saat aleyhine sloganlar atarak terörü lanetlerken dizinin Behlül’ü olan Kıvanç Tatlıtuğ’a da ateş püskürdü. Kendilerine “Beşir Hareketi” adını veren grubun sözcüsü Deniz Yılmaz yaptığı açıklamada Adnan Bey’e sahip çıkarken, “Bu sadece teröre lanet değil, aynı zamanda Adnan Bey’e de bir vefa göstergesidir” dedi. Beren Saat’in sadece Adnan Bey’e değil, bütün ülkeye de vefasızlık yaptığını belirten öfkeli protestocu, “Ama tüm bunların hesabı sorulacak, Türkiye’yi de aldatılan kocaları da sahipsiz bırakmayacağız” diyerek iddialı olduklarını vurguladı. Eylemlerinin devam edeceğini söyleyen grup sözcüsü Yılmaz, bir sonraki adreslerinin Bihter-Behlül aşkının mabedi olarak görülen Riva’daki taş ev olacağını kaydetti. Aynı anda hem terörü lanetlemek hem de Beren Saat’i protesto etmek isteyen herkesi Riva’ya beklediklerini ifade eden Aşk-ı Memnusever eylemci, ikisini bir potada eriten tavırları sayesinde milyonlara ulaşmayı hedeflediklerini kaydetti. Açıklamalar boyunca tepkili grubun terörü lanetleyen sloganların yanında Bihter aleyhine de bağırdıkları gözlenirken, özellikle “Adnan-Matmazel el ele” nidalarının sık sık yükselmesi dikkatleri çekti. Son olarak, Firdevs Hanım hakkında polemiğe girmek istemediklerini özellikle vurgulayan kalabalık Riva’da buluşmak üzere olaysız bir biçimde dağıldı.