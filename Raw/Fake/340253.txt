Devlet Bahçeli ile İlgili Kafa Karışıklığı Sürüyor: ''Samimi olarak mı saçmalıyor yoksa AKP'yi sabote etmek için bilerek mi saçmalıyor?'' Bugün yaptığı 'Meral Akşener için imza verenler FETÖ'cü olabilir' çıkışıyla seçmenleri tehdit ederek bir kez daha tepki çeken MHP Lideri Devlet Bahçeli'nin tam olarak hangi motivasyonla saçmaladığı ile ilgili kafa karışıklığı sürüyor. Bahçeli'nin AK Parti'yi ve Tayyip Erdoğan'ı destekleyeceğim derken samimi olarak saçmaladığını düşünenlerin yanında, tam tersine gizliden gizliye bu ikisini sabote etmek için bilerek saçmaladığını savunanların sayısı da giderek artarken, MHP Lideri'nin saçmaladığı konusunda ise ortak bir mutabakat mevcut.  Devlet Bahçeli'den gelen "Meral Akşener'in adaylığına imza veren seçmenler araştırılsın" tehditi, şu ana dek öyle bir niyetli olmayan seçmeni de sırf inat olsun diye imza vermeye itmek dışında herhangi bir sonuç doğurmamış gibi görünürken, kamuoyu bu durumun Bahçeli'nin biraz çaresizliğinden biraz da öngörüsüzlüğünden kaynaklanan normal bir saçmalaması olduğunu düşünenler ve "Bunca yıllık siyasetçi yanlışlıkla böyle saçmalamaz. Resmen muhalefete çalışıyor bu adam. Erken seçimi de AKP'ye tuzak olarak gündeme getirdi zaten" diyenler olarak ikiye bölünmüş durumda.  Özellikle AK Parti içinde tartışmaları beraberinde getiren son çıkışın ardından "Lan bu adam bizim başımızı yakacak" görüşünü savunanların Bahçeli'nin seçime kadar bir şekilde fazla ortada görünmemesi yönünde Genel Merkez'i uyardığı öğrenilirken, Devlet Bahçeli'nin içi-dışı bir, samimi bir insan olduğuna ve hiçbir art niyeti olmadan saçmaladığına inananlar ise "Takılsın ya, zaten pek salllayan da yok hevesini kırmayalım şimdi adamın durduk yere" düşüncesiyle bu görüşe karşı çıkıyor.