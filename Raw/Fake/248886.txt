Vergi Rekortmenleri Listesine Dört Müşterisini Birden Sokan Muhasebeciye Meydan Dayağı... Geçtiğimiz günlerde açıklanan vergi rekortmenleri listesine Yozgat'tan 4 müşterisini birden sokan serbest muhasebeci Özdemir Kurucu(39), öğlen saatlerinde bürosunu basan kalabalık bir grup tarafından feci şekilde darp edildi. Kurucu'yu dövdükten sonra polise teslim olan şahısların vergi rekortmeni listesindeki müşterileri ve onların yakınları olduğu bildirilirken, zanlılardan Muzaffer Güçlü "Bu gerizekalı ocağımızı söndürdüğü yetmiyormuş gibi bir de listede adımızı yayınlatıp bizi ele güne rezil etti. Öldürmediğimize şükretsin" sözleriyle olaydan kesinlikle pişmanlık duymadığını dile getirdi. Müşterileri Muzaffer Güçlü (Lokantacı), Emirhan Candaş (Oto galerici), Sinan Gerger (Cep telefonu bayi), Ali Menderek (Konfeksiyoncu) ve yakınları tarafından bir süre bürosundaki klasörlerle dövülen, daha sonra ibret olsun diye sokak ortasında darp edilen muhasebeci Özdemir Kurucu'nun tedavisine Yozgat Devlet Hastanesi'nde devam edilirken, doktorları tarafından yapılan açıklamada Kurucu'nun hayati tehlikesinin bulunmadığı ancak muhasebecilik hayatının büyük ihtimalle bittiği ifade edildi. Olayın ardından polise teslim olan zanlılar ise ilk sorgularının ardından sevkedildikleri mahkeme tarafından tutuksuz yargılanmak üzere serbest bırakıldılar. Adliye çıkışından basın mensuplarının sorularını yanıtlayan rekortmenlerden Muzaffer Güçlü, esas mağdurun kendisi olduğunu savunurken "Hayır bi bok yedin listeye soktun, bunu 'Gurur Tablomuz: İlk 100'de 4 Vergi Rekortmeni' diye koca pankart yaptırıp şirketin balkonundan sarkıtmak nedir? Mal mısın? Yani gene kızmayacaktım da, onu görünce artık dayanamadım. Piyasada 2 kuruşluk itibarım kalmadı" sözleriyle olayda ağır tahrik bulunduğunu belirtti.  Listeye girdiği günden beri evde de huzurunun kalmadığını söyleyen Güçlü, şöyle devam etti:  "Ben eşimin dostumun yüzüne nasıl bakıcam? Sabahtan beri eve telefon yağıyor, 'Ooo Muzaffercim rekortmen olmuşsun', vay Muzaffercim Kenya'nın gayrisafi milli hasılası kadar vergi vericekmişsin'... Hayır taşak mı geçiyorlar övüyorlar mı onu da anlayamıyorum. Eşim bu sabah 'çoluk çocuğun rızkını devlete yedirmişsin' diye çocukları da alıp evi terk etti. Telefon açtım 'Niye böyle oldu Özdemir?' diye, yüzsüz yüzsüz 'bana fiş getirmediniz ki gider göstereyim Muzaffer abi' diyor. Lan onu da sen bul! Elalemin muhasebecileri nasıl buluyor?"  Zanlılardan Emirhan Candaş ise, "Beni arayıp 'Kurucu Mali Müşavirlik' tişörtüyle poz vermemi istemesi bardağı taşıran son damla oldu. Bir insanın üstüne bu kadar gelinmez. Normalde şoförü gönderip ona dövdürtecektim ama bu hamlesinden sonra bizzat gelip iki tane çakmadan hırsımı alamayacağımı anladım. Gitsin kime şikayet ediyorsa etsin. Bundan sonra Yozgat'ta ona ekmek yedirirsem benim de adım Emirhan değil" sözleriyle attığı dayağın sonuna kadar arkasında olduğunu ifade etti.  Muhasebicisinin hastaneden çıktıktan sonra derhal şehri terketmesi ve mesleği sonsuza kadar bırakması gerektiğini söyleyen Candaş, "Şimdi ben bunu öldürsem 20 sene yatarım. Öldürmesem 20 sene bu oranda vergi öderim. Açık konuşayım insanın aklı çelinmiyor değil" diyerek gözdağı vermeyi de ihmal etmedi.  Kendilerine bu kadar vergi çıkmasının akla ve vicdana aykırı olduğunu iddia eden zanlılar, yarın ilk iş olarak Yozgat Vergi Dairesi'ne itiraz dilekçesi vereceklerini ifade ederlerken, vergide bir indirim alamasalar bile en azından adlarının o listeden çıkarılması konusunda olumlu bir sonuç almayı hedefliyorlar. Konuyla ilgili olarak resmi internet sitesinden bir açıklama yayınlayan TURMOB (Türkiye Serbest Muhasebeciler ve Mali Müşavirler Odaları Birliği) ise, meslektaşlarına yapılan saldırıyı sert bir dille kınadı. Açıklamada, Özdemir Kurucu'nun son 1 hafta içinde benzer sebeplerle darp edilen 9. muhasebeci olduğunun altı çizilirken, "Her yıl bu dönem aynı üzücü olaylar yaşanıyor. Öte yandan müşteriye de bir şey diyemiyoruz. O kadar vergiyi kim görse nevri döner. Bunu böyle liste haline getirip insanları rencide etmenin bir gereği yok. Özdemir bugün darp edilmekle kurtuldu ama yarın Allah muhafaza çok daha kötü şeyler yaşanabilir." sözleriyle vergi rekortmeni uygulamasına bir an önce son verilmesi çağırısında bulunuldu.