Gün Boyunca Ağzından Dolar, Borsa ve Altın Laflarını Düşürmeyen Ofis Çalışanının Toplam Birikimi 3000 TL Civarında Mesai süresince konuşmalarının ağırlığı borsa, döviz, altın gibi finansal konular etrafında dönen ve bilgisayarında sürekli olarak borsayı takip ettiği bol renkli ve grafikli bir ekran açık halde duran Kurumsal İletişim Uzmanı Ercan Bayırcı(29), bu sabah düzenlediği basın toplantısıyla bankada bulunan toplam birikiminin 3000 TL civarında olduğunu açıkladı. Açıklama, para piyasalarında herhangi bir hareketlenmeye neden olmazken, mesai arkadaşları tarafından şaşkınlık ve hayal kırıklığıyla karşılandı. 2006 yılından beri çalıştığı Kuyucular Medya Takip Ajansı'nın açık ofisindeki masasında basın mensuplarının sorularını yanıtlayan Bayırcı, bu işlere girdiğinde hesabındaki paranın şimdikinden daha bile dolgun bir meblağ olduğunu itiraf ederken, "Mevduatım biraz son dönemde Amerikan Merkez Bankası'nın cari açığı düşürmek için uyguladığı düşük kur politikası ve altın fiyatlarındaki dalgalanmaların reel faizlere olan etkisi sebebiyle, biraz da iş bilmezlik ve basiretsizlik gibi nedenlerle 3000 liraya kadar geriledi ama bundan birkaç ay öncesine kadar 4200 liraları görmüştüm. O son dalgalanma biraz ibreyi negatife çevirdi..." ifadelerine yer verdi. Bayırcı, toplantıyı izleyen basın mensupları ve mesai arkadaşlarından gelen "Bunca tantana 3000 lira için miydi?" şeklindeki sorularına yanıt vermekten kaçınırken, son 2 ay içerisinde gerek yabancı yatırımcıların borsadan çekilmesi, gerekse de tatilde yaptığı lüzumsuz masraflar yüzünden öğle yemeğini evden getirdiği sandviçle masasında geçiştiriyor olmasının da kimseyi yanıltmaması gerektiğini vurguladı. Özellikle borsanın kısa vadede küçük yatırımcı için çok cazip bir yatırım aracı olabileceğinin altını çizen Bayırcı, geçtiğimiz ay verdiği tüyolar neticesinde evine haciz gelmesine neden olduğu mesai arkadaşı Sevilay Gülsum'un, "Bak hala borsa diyor. Öldürürüm ulan seni!" tepkisi üzerine toplantıya bir süre ara vermek zorunda kaldı. Ağlayarak sinir krizi geçiren Sevilay Hanım'ın ofisten dışarı çıkarılmasının ardından açıklamalarına kaldığı yerden devam eden genç ofis çalışanı, "Kendisi geçtiğimiz ay bana gelip, 'Düğünden kalan bir sürü altınım var. Sen bu işlerden anlıyosun, nasıl değerlendirelim?' diye sormuştu. O dönem benim de çok güvendiğim bir mobilya firmasının kağıtlarını tavsiye ettim. İlk iki gün hissesi tavan yaparken iyiydi, şimdi mi kötü olduk? Ben mi yaktım adamların kereste deposunu?" derken, yastık altındaki altınların ekonomiye kazandırılması sürecinde bir takım talihsizliklerin yaşanmasının çok doğal olduğunu da sözlerine ekledi. Bayırcı, konuşmasının geri kalanında Standard & Poors'un son dönem kredi değerlendirme politikalarındaki değişiklikten dalgalı kura, altın-döviz paritesinden reel sektöre kadar pek çok konuda kimsenin dinlemediği, dinleyenin de bir şey anlamadığı uzun açıklamalar yaparken, son olarak "Bunun geçici bir süreç olduğunun gözden kaçırılmaması gerekiyor. Orta vadede altın fiyatlarının 100-200 bandında sabitleneceğini ve bileşik endeksin de borsadaki bu konumunu koruyacağını rahatlıkla öngörebiliyoruz. Dolardaki yükselişin Euro paritesine yansımasını da hesaplarsak... Hmm ordan iki, sekiz nokta üç ordan... faizi düş... hassktr!" sözleriyle elinde avucunda kalan son birkaç kuruşu kurtarmak üzere en yakın banka şubesine doğru koşarak ofisi terk etti.