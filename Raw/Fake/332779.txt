Ekonomiye Müjde: Emniyet, Taksim’in Arka Sokaklarında Gizlice Dolar Yükselten 17 Gezi Eylemcisini Kıskıvrak Yakaladı... Son günlerde Amerikan Doları karşısında Türk Lirası’nın sürekli değer kaybetmesi, Emniyet’i harekete geçirdi. Titiz bir takip ve istihbarat çalışmasının ardından bu akşam saatlerinde operasyonun düğmesine basan İstanbul Emniyet Müdürlüğü Mali Şube'ye bağlı ekipler, Taksim’in ara sokaklarından birinde 4 yıldır hükümeti protesto etmek suretiyle Dolar’ı yükselten Gezi eylemcilerini kıskıvrak yakaladı. İstanbul Emniyet Müdürlüğü’nün bugün gerçekleştirdiği ‘Duran Adam Giden Dolar” adlı operasyon başarıyla sonuçlandı. Güvenlik güçlerinin adeta nokta atışı şeklinde gerçekleştirdiği operasyonla ABD Doları’nı yükselten 17 Gezi eylemcisi gözaltına alındı. Operasyona dair ilk açıklamalarsa İstanbul Emniyet Müdür Yardımcısı Bekir Balanlı’dan geldi. Öncelikle gururlu olduklarını belirten Balanlı, yıllardır alınan tüm önlemlere rağmen ekonomideki yavaşlama ve dövizdeki artışın durdurulamamasına neden olan hain bir örgüte çok büyük bir darbe vurulduğunu belirterek şöyle devam etti: “Bakınız bu Geziciler biliyorsunuz eylemin 3. gününden itibaren Dolar’ı yükseltmişti. O günden bu yana ben ne zaman Dolar rekor kırsa bir kıllanıyordum, yalan yok. Yahu bunlar görünürde ortada değiller ama kesin gizli gizli bir yerlerde toplanıp Dolar yükseltiyor vatan hainleri diyordum. En sonunda istihbaratımızın da desteğiyle işte buyurun 17 tanesini ele geçirdik. Şimdi sorgulayacağız bakalım. Bu işi tam olarak nasıl yapıyorlar? İsteyince ne şekilde Dolar yükseltiyorlar? Bizim için hep gizemli şeyler bunlar” Müthiş operasyonun piyasalara da olumlu yansıdığını kaydeden Bekir Balanlı, beraberinde getirdiği grafikleri de basın mensuplarıyla paylaştı. Emniyet Müdür Yardımcısı, “Bakın şu noktada dikkat ederseniz 3,9274’den sert bir düşüşle 3,9225'e geriliyor Dolar. Hah, tam bizim operasyon saati o işte. Göremeyenler biraz yaklaşsın arkadaşlar, şu parmağımın ucundaki düşüşü diyorum hani. Sizin fotoğraf makineleri profesyonel değil mi arkadaşlar? Açın zoom’u yahu” sözlerinin ardından da gazetecilere tek tek düşüşü görmeleri için yardımcı oldu. Son olarak “Bundan sonra olay artık Merkez Bankası’nda, biz üzerimize düşeni yaptık” diyen Balanlı, örgütün o günden beri gizemini koruyan faiz lobisi olup olamayacağı yönündeki soruları ise yanıtsız bıraktı.