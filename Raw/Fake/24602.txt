Vakit Gazetesinin Düzenlediği "Geleneksel Hüseyin Üzmez Gazetecilik Ödülleri" Sahiplerini Buldu Vakit Gazetesi tarafından dağıtılan "Geleneksel Hüseyin Üzmez Gazetecilik Ödülleri", dün gece düzenlenen sade bir törenle 4. kez sahiplerini buldu. "En Yaratıcı Başlık Ödülü", "İ. Selçuk Öldü" başlığı ile Orhan Çetin Tecer'in olurken, "Din Elden Gidiyor Dalında En İyi Haber" ödülü ise, aynı başarıyı geçtiğimiz yıl da yakalayan Fehmi Kuter'in oldu. Daha önce, İdil Biret'in Topkapı Sarayı'ndaki konserini Alperenler'in basmasını sağlayan haberi ile ödüle uzanan Kuter, bu sene de Sonisphere Festivalinde yaşanacak ahlaksızlıkları gözler önüne seren "Durdurun bu rezaleti!" adlı eseri ile ödüle layık görüldü.
 
 
 Vakit Gazetesi'nde düzenlenen törende açılış konuşmasını yapan Vakit Gazetesi Genel Yayın Yönetmeni Saik Darlık, kazanan isimleri seçerken oldukça zorlandıklarını, özellikle "Din Elden Gidiyor Dalında En İyi Haber" kategorisinde 1000'den fazla haberi değerlendirmek zorunda kaldıklarını söyledi. Vakit gazetesi olarak Türk basınındaki sorumluluklarının farkında olduklarını belirten Darlık, "Ülkedeki herkesin tam olarak bizim inandığımız biçimde yaşamasını istiyorsak elimizi taşın altına koymamız gerekiyor. Zaten biz olmasak kimsenin ağzını açıp, bir şey diyeceği yok maşallah. Ne var yani ülke olarak cennete gitsek? Kötü bir şey mi istiyoruz? Niye işi yokuşa sürüyorsunuz?" diyerek önemli mesajlar verdiği konuşmasının ardından, ödül törenine geçildi.
 
 
 "En Yaratıcı Başlık" kategorisinde "İ. Selçuk Öldü" başlığı ile ödül almaya hak kazanan O.Ç. Tecer, ödülünü alırken yaptığı konuşmasında ortada bir başarı varsa bunun tüm Vakit ailesine ait olduğunu vurguladı. Yaratıcı başlık konusunda Vakit gazetesi içerisinde tatlı bir rekabet olduğunu dile getiren Tecer "Doğal olarak da bu rekabet, başarıyı getirdi." diyerek, ödülünü aldı.
 
Gecenin ödül almaya hak kazanan bir diğer ismi olan Fehmi Kuter ise, "Din Elden Gidiyor Dalında En İyi Haber" kategorisinde bu mutlululuğu üst üste ikinci kez yaşamanın haklı gururunu taşıyordu. Geçen sene, İdil Biret'in Topkapı Sarayı'ndaki konserinde şarap içilmesi ile ilgili yaptığı haberde, Topkapı Sarayı'na iki kamyon adam yığılmasını sağlayan ve bu başarısı ile ödüle layık görülen Kuter; bu sene de Akbank sponsorluğunda düzenlenen Sonisphere konseri hakkındaki haberi ile aynı başarıyı tekrarladı. Ödül töreninde, son iki yıl içerisinde bu tip haberleri yapmak için üniversite şenliğinden, konserlere hatta gece kulüplerine kadar giderek, pek çok zorluğa katlandığını açıklayan usta kalem, çarpıcı açıklamalarda bulundu.
 
 
  Mesleği gereği ahlaksızlık ve küfür çamuruna batmamıza neden olacak her türlü organizasyonu yakından takip etmek ve bunları bir şekilde Yahudi sermayesi ya da orduyla, hatta mümkünse aynı anda ikisiyle de ilişkilendirmek zorunda kaldığını söyleyen Kuter, sözlerine şöyle devam etti: "Sırf şehitlerimizin ve ecdadımızın kemiklerini sızlatacak bir şeyler bulabilmek için girip çıkmadığın ortam, izlemediğim porno çeşidi kalmadı. İnsan bir yerden sonra ister istemez 'Acaba ben de yoldan çıkar mıyım?' diye kendine sormaya başlıyor. Özellikle son olayı araştırırken, Rammstein adındaki grubun bir iki şarkısına ayakla ritm tuttuğumu farkedince, yaptığım işteki tehlikenin iyice farkına vardım."
 
 Konuşmasının sonunda, aldığı bu ödülün çok anlamlı olduğunu dile getiren Fehmi Kuter "Ancak elbette asıl ödül, en az geçen sene Topkapı Sarayı'na topladığmız kadar kalabalık bir kitleyi bu sene de Festivalin yapılacağı İnönü stadının önüne toplamak olacak." diyerek, okurlarını selamladı.