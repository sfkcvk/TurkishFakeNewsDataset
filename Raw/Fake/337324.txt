İstanbul İçin Yaptığı Önceki Kar Uyarıları Boşa Çıkan Meteoroloji Çalışanı, Suni Kar Makinesiyle Alemdağ Sırtlarında Görüntülendi... Bugüne dek 3 kez ''İstanbul'a şiddetli kar yağacak'' açıklaması yapmasına rağmen kayda değer bir kar yağmayınca kurumdaki kariyeri sallantıya giren Meteoroloji Genel Müdürlüğü çalışanı Ayhan Aydıner(36), bu akşam saatlerinde yanında bir adet suni kar makinesiyle Alemdağ sırtlarında görüntülendi.  Basına yaptığı açıklamada, aleti kurumdan arkadaşları ile aralarında para toplayarak aldıklarını belirten Aydıner, "Hafta sonu için kar uyarısı yaptık. Sabah 06'ya kadar bekleyeceğim. Yağmazsa burada şehre doğru artık Allah ne verdiyse püskürtmeye başlayacağım. Kariyerimi de geçtim bu iş artık haysiyet meselesi haline geldi" sözleriyle kurumda daha fazla puan kaybına tahammülü olmadığının sinyallerini verdi.  Topladıkları para ile sadece bir makina alabildiklerini ve bu makinanın da yetersiz kaldığını söyleyen Aydıner, ellerine para geçmesi durumunda önümüzdeki haftalarda bu makineden altı tane daha alıp İstanbul çevresindeki yedi tepeye yerleştirerek yeterli kar yüksekliğine kavuşacaklarını iddia ederken, özellikle okulların tatil olması beklentisinde olan öğrenci ve öğretmenlerin desteklerini beklediklerini de sözlerine ekledi.