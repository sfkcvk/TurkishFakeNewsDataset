Adalet Bakanı Bozdağ, Yargıya Yönelik Eleştirileri Yanıtladı: ‘‘E Deniz Seki'yi yakaladık ya?’' Son 24 saat içerisinde dört eski bakanın Yüce Divan’a gönderilmemesi, Ali İsmail Korkmaz davasında skandal niteliğinde kararlar alınması, Zirve Yayınevi sanıklarının salıverilmesi ve Hrant Dink suikati azmettiricisi Yasin Hayal’in tanık olarak dinlenmesi üzerine tekrar yükselen yargıya yönelik eleştirilere Adalet Bakanı Bekir Bozdağ düzenlediği basın toplantısıyla yanıt verdi. Bir takım aksaklıklara karşın adalet mekanizmasının hala düzgün bir şekilde işlediğini belirten Bozdağ, “Deniz Seki'yi yakaladık mı? Yakaladık. Ceza aldı mı? Aldı. E o zaman?” sözleriyle herkesi bardağın dolu yanını görmeye çağırdı. Basın toplantısına adaletin her şeyden önce bir sabır meselesi olduğunu söyleyerek başlayan Bozdağ, “Arkadaşlar bakın hepsi bir anda olmuyor. Deniz Seki olayı tüm Türkiye'yi tedirgin eden bir vakaydı. Çok şükür orada adaletin yerini bulmasıyla artık sokaklarımız daha güvenli, vatandaşlarımız geceleri daha rahat uyuyor. Sırada şu paralel meselesi var. Onu da aradan çıkaralım. Sonra bir-iki tane de Twitter hesabı işte Fuat’ıdır, Avni’sidir... Bunlar bittikten sonra sıra yavaş yavaş diğer konulara da gelir” diyerek önemli olanın öncelikle büyük meseleleri halletmek olduğunu dile getirdi.  Bekir Bozdağ, “Şimdi düşünün Ali İsmail Korkmaz’ı kaç kişi biliyordu bu meseleden önce? Peki Agos’un tirajı kaç? Arkadaşlar Deniz Seki’nin bir videosu en az 2 milyon kere izleniyor. Elinizi vicdanınıza koyun söyleyin, hangisi daha önemli?” derken, yargı kararlarını eleştirenlerin bu kriterleri de göz önüne almaları gerektiğini ifade etti. Hükümeti bu yolla yıpratma çabalarının asla sonuca ulaşmayacağını da ekleyen Adalet Bakanı, “Yok zaten seçim sonuçları anketler falan ortada, hak hukuk adalet gibi şeyler yüzünden yıpranmıyor çok şükür” diyerek bu konudaki spekülasyonlara da son verdi. Bozdağ, her şeye rağmen adalete olan güvenin daha da yüksek seviyelere taşınabilmesi için durmaksızın çalıştıklarının da altını çizerken, bu amaçla önümüzdeki günlerde meclis gündemine gelecek olan yargıda reform paketinin ayrıntılarını da basın mensuplarıyla paylaştı: - Ali İsmail Korkmaz davası gibi olaylarda özellikle darbeye karşı ciddi mücadele veren insanların haksız yere 5’er 10’ar yıl ceza almamaları için duruşma yerine TBMM’de oylama yöntemi benimsenecek. Kimin ne kadar ceza alması gerektiğine milli irade karar verecek... - Yüce Divan yerine, milletvekili ve bakanlar hakkındaki kararlar 16 kişilik tarihi Türk askerlerinden oluşacak konsey tarafından değerlendirilecek. Konseye, Gazneli olanla Harzemşah olan dönüşümlü olarak başkanlık edecek. - Masrafının sanık tarafından karşılanması koşulu ile dileyen sanıklara referandum yolu açılacak. - Mahkemeleri meşgul etmeye değmeyecek ufak tefek suçları Abdülkadir Selvi, Tarafsız Bölge programında karara bağlayacak. Bu sayede yargının yükü hafifletilecek.