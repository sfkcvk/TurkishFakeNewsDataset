Darbe, Terör, Savaş ve Suikast Gündemlerini Aynı Anda Yorumlamaya Çalışan Emekli Askere Canlı Yayında İnme İndi... 15 Temmuz'dan bu yana televizyon kanallarının gedikli isimlerinden biri haline gelen ve darbe teşebbüsünden itibaren gelişmeleri ekranlarda yorumlayan Emekli Koramiral Turgut Kıranbaş, gündemin yoğun trafiğine daha fazla dayanamadı. Son 2 aydır günde ortalama 15 saat canlı yayına çıktığı öğrenilen Kıranbaş, bugün öğlen sularında CHP Lideri Kılıçdaroğlu'na düzenlenen suikasti yorumlarken kameraların önünde yere yığıldı... Dün gece yarısına dek Cerablus Operasyonu'nu yorumladıktan sonra yorgunluktan kanal binasında bir kanepede uyuyakalan ve bugün de Artvin Şavşat'ta Kemal Kılıçdaroğlu'na düzenlenen suikast girişimi yüzünden apar topar tekrar iğnelerle ekranlara çıkartılan 65 yaşındaki emekli askerin yaşlı bedeni, ağır çalışma koşullarını daha fazla kaldıramadı. Kıranbaş, programın ortalarına doğru ''Roketatarın açısına bakılırsa eğer CHP liderinin aracı Cerablus'a hakim mevzilere konuşlanmış kripto FETÖ... Derdest... İstihbari... YPJGKD... ''  dedikten sonra oturduğu sandalyeden yana doğru devrilirken, kendisine ilk müdahale sunucu Saynur Tezel tarafından yapıldı. Yüzüne kolonya vurulduktan sonra kanalın sağlık ekiplerinin yardımıyla hastaneye kaldırılan emekli Koramiral'in aşırı gündem yorumlamasına bağlı olarak beyin kanaması geçirdiği ve durumunun halen ciddiyetini koruduğu öğrenildi. ''Günlük'' programının sunucusu Saynur Tezel, Emekli Paşa'nın canlı yayına çıkmadan önce çok bitkin göründüğünü itiraf ederken, ''Üzülerek söylüyorum ki, bizim çocuklara 'Elimizde başka paşa yok mu? Beyfendinin bir gözü toprağa bakıyor' gibi yersiz bir şaka yapmıştım. Meğer gerçekmiş. Umarım paşam gözlerini açar ve beni affedebilir'' sözleriyle adeta günah çıkarttı. Kanal bünyesinde son 2 aydır çok kısıtlı bir emekli asker kadrosuyla, darbeden teröre, savaştan suikast girişimine dek her şeye yetişmeye çalıştıklarını ifade eden başarılı sunucu, bir süredir ağırladıkları emekli askerlerde cümle tekrarı, bilinç kaybı ve yersiz asabiyet gibi sinyalleri de fark ettiklerini belirtti. ''Yani biz de çok iyi durumda sayılmayız, bakmayın. 98 FETÖ'cü içeri girdi, 27 kişi serbest bırakıldı, 46 kişi hayatını kaybetti, Rusya-Amerika, Cerablus, suikast derken bizim de kafalar gitti hafiften. Ancak paşalarımız, biraz da asker kökenli oldukları için kendilerini çok fazla zorluyorlar'' diyerek perde arkasında yaşananları aktaran Saynur Tezel, gözlerini önümüzdeki Yüksek Askeri Şura'da emekli edilecek askerlere diktiklerini de sözlerine ekledi. Eldeki paşaların son suikast girişimi ile dayanma sınırına ulaştığını bir kez daha vurgulayan başarılı sunucu, ''Ya yeni emekli paşalar gelecek, ya bundan sonra yeni bir gelişme olmaması için dua edeceğiz, ya da eldeki paşalarımıza gözümüz gibi bakacağız. Yoksa Allah korusun canlı yayında sırayla patır patır gidecek hepsi. Vebali başımıza kalacak...' sözleriyle de yetkilileri uyarmayı ihmal etmedi.