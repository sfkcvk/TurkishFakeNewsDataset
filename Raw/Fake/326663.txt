Londra'ya Yerleşen Türk Sayısının Londra Nüfusuna Yaklaşmasının Ardından İngiliz Avam Kamarası'nda Sert Tartışmalar: ''Hangi gerizekalı imzaladı bu Ankara Antlaşması'nı?!'' Özellikle son 1 yıl içinde çok sayıda Türkiye Cumhuriyeti vatandaşının Ankara Antlaşması'nı kullanarak Londra'ya yerleşmesi İngiliz Parlamentosu'nda sert tartışmalara neden oluyor. Konu Parlamento'nun alt kanadı olan Avam Kamarası'ında da bugünkü ana gündem maddesi olurken, Ankara Antlaşması'nı kimin, hangi akla hizmet imzaladığı konusunda ise taraflar birbirini suçluyor. Avam Kamarası'ndaki tartışmalarda anlaşmanın imzalandığı 1963 tarihinde iktidarda olan Muhafazakar Parti ağır suçlamalara maruz kaldı. İşçi Partisi adına söz alan Londra 2. Bölge Milletvekili Eugen Edwards "Önce Brexit şimdi de bu. Ya arkadaş siz bu milletin başına bela mısınız? İnsan neyi imzaladığına bakmaz mı? Turist vizesi verirken bile bin dereden su getirdiğimiz adamlar bu anlaşma yüzünden çatır çatır oturma izni alıyor. Çoluğumuzu çocuğumuzu parka salamaz olduk" sözleriyle Muhafazakar Parti'ye yüklendi.  Edwards'ın "Atam (Sir Winston Churchill) imzaladığınız anlaşmayı görse yüzünüze tükürürdü!" sözlerine Muhafazakar Parti sıralarından sert tepki gelirken, nereden geldiği anlaşılmayan bir çay fincanının kürsüye isabet etmesi üzerine parlamentoda sinirler iyice gerildi. Edwards'ın ardından sataşma olduğu gerekçesiyle söz alan Muhafazakar Parti Milletvekili Sir James Douglas Depot ise "Kötü söz sahibinindir" diyerek hakaretleri aynen iade ettiğini belirtti.  Dönemin Muhafazakar Partili Başbakanı Alexander Frederick Douglas-Home'ın vatanını milletini seven gerçek bir İngiliz olduğunu ancak iyi niyetinin kurbanı olduğunu vurgulayan Depot, "Kendisinin hatıratında da yazdığı üzere, 'Türkler 50 seneye kendilerini kurtarırlar, verelim gitsin çalışma iznini nolacak. Kimse gelmez nasılsa oradan buraya' diye düşünmüş. Nereden bilsin adamcağız? Ayrıca madem şikayetçiydiniz 1964'te de siz iktidar oldunuz, değiştirseydiniz abi o zaman!" sözleriyle gelinen durumda İşçi Partisi'nin de payı olduğunu iddia etti.  Karşılıklı sataşmaların ardından parlamentoda oturuma son verilirken, Dışişleri Bakanlığı'nın en kısa sürede Türkiye'nin Londra Büyükelçisi'ni çağırarak 'Biz sizinle böyle anlaşmamıştık. Şu işi bi daha konuşalım' mesajını vereceği yönündeki söylentiler Londra kulislerinde yüksek sesle dile getirilmeye başlandı.