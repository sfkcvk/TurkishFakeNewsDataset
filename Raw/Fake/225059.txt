Çalışanlar Arasında Tüm İkili İlişki Kombinasyonların Tükendiği Firmada En Başa Dönüldü İstanbul’un gözde iş merkezlerinden Social Plaza’da yer alan Millers Denetleme A.Ş.’de sular durulmuyor. Yaklaşık 40 çalışanıyla yoğun bir iş temposuna sahip olan firmada ofis içi aşkların önüne geçilemezken, son olarak şirketin genç denetçilerinden Burcu Varlıklı (26) ve Haluk Öz (34)’ün de birliktelik yaşamasıyla çalışanlar arasındaki tüm ikili kombinasyonlar dün akşam saatlerinde tükendi. Gelişmenin ardından bir sonraki ilişkinin kimler arasında olacağını merak eden Millers ekibi, şirkete yeni eleman alınmaması halinde her şeyin baştan yaşanmasından endişe ediyor. Türkiye’nin sektöründe öncü firmalarından Millers Denetleme’de dün yine rutin gece mesailerinden biri yaşanırken, şirket içinde birbiriyle herhangi bir yakınlaşması olmayan son iki isim olan Burcu Varlıklı ve Haluk Öz’ün aşklarını itiraf etmesi karmaşık duygular yarattı. İlişkinin ortaya çıkmasının ardından Genel Müdür Oğuzhan Bilgöz, Burcu-Haluk çiftine mutluluklar dilediği konuşmasında “Umarım ki mutlu olsunlar ancak ofisimizdeki ilişkilerin ortalama süresi taş çatlasın 2 ay, hadi bilemedin 3 ay... İnşallah bu sefer farklı olur zira an itibariyle tüm kombinasyonları tükettik arkadaşlar. Herkes herkesle oldu maşallah. Deniz bitti..” şeklindeki sözleriyle uyarılarda bulundu.  Alkışlar eşliğinde sözü aynı zamanda eski kız arkadaşı olan Burcu Varlıklı’ya bırakan Oğuzhan Bilgöz, “Lan var ya, kaptın güzelim kızı ha. Ben bilemedim, sen kıymetini bil bari eşşek herif” diyerek de Haluk Öz’e takılmayı ihmal etmedi. Varlıklı'nın “Valla Haluk’un senden her anlamda daha iyi olduğunu biliyorum zaten, lütfen o konuları açmayalım” sözleri ortamda bir anda soğuk duş etkisi yaratırken, daha sonra araya giren çalışanlar konuyu değiştirerek gergin havayı yumuşattı. Yaşananların ardından, yeni ilişkisiyle ilgili açıklamalarda bulunan Haluk Öz ise, Burcu’yu daha önce çalışma arkadaşı olan Ahmet’le olan ilişkisi içerisinde yakından tanıma fırsatı bulduğunu kaydetti. “Tabii onun ardından Bilal, Ozan, Mustafa, Adem, Cem, Mehmet ve Levent’le olan ilişkileri de benim için önemli birer referanstır” diyen genç denetçi, şu an için her şeyin mükemmel gittiğini dile getirdi. Erkek arkadaşı gibi kendisinin de çok mutlu olduğunun altını çizen Burcu Varlıklı ise, “Sinem ve Özge'yle olan ilişkilerinden bildiğim kadarıyla Haluk biraz kıskanç bi insan. Bana da başta, ‘eski sevgililerine konuşmayacaksın’ gibi bir şey dedi. Ancak şirkette şoför Orhan abi dışında şirkette muhabbet edebilceğim tek bir Allah’ın kulu kalmadığını farkedince o konuyu hallettik...” ifadelerini kullandı. Genç çift bu sözlerin ardından alkışlar eşliğinde masalarına uğurlanırken, olabilecek tüm ikili ilişki kombinasyonlarının tükendiği şirkette diğer çalışanların konu hakkındaki görüşleri ise şöyle oldu:  12 yıldır bu şirketteyim. Bana ilk sıra 3.yılımın ortalarında geldi. O zaman da benzer bir kriz benimle aşılmıştı. İnanıyorum ki şimdi de bir şekilde bu sorun çözülecektir. En kötü ihtimalle ben çay ocağını amcaoğluna devrederim bir süre. O da bir hayli nefes aldırır diye düşünüyorum. Nefes aldırsın yeter zaten.  Ben o Burak salağı ile bir kere daha beraber olacağıma ölürüm daha iyi. Sevgililer Günü’nde ayıcık hediye etmiş adamdan bahsediyoruz bana ya... Ne zaman kendisi için aldığım ama ayıcığı görünce vermekten vazgeçtiğim Playstation'ı görsem aklıma gelir. Ama Özer farklıydı bak, ona bir şey diyemem. Mert de eh... Sibel? Hmm. Kaç oldu ya?  Yalnız çok ayıp gerçekten ya... Böyle bir döngü vardı da niye bana haber verilmedi? İki senedir bu şirketteyim, niye hep aynı kızlayım ben?? Gözlüklerden mi? Söyleyin nolur... Görev verilirse elimden geleni yaparım ben... Bugüne dek çalıştığım firmalar arasında takım çalışmasına bu denli duyarlı, ekip ruhuna bu kadar sahip başka hiçbir yer görmedim inanın. Resmen kağıt üzerinde varolan tüm motivasyon mottolarının birebir yaşandığı son derece kendine has bir yer burası. 3 yıl kadar önce kocamdan da boşandığım için ayrıca bireysel olarak bana çok iyi geldi. Hatta en iyi Mustafa geldi bana, bunu da net bir şekilde söyliyim. Bi tur daha rahat yaparım ben.