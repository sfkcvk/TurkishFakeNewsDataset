Her Yıl Düzenlenen ''Geleneksel Gaza Gelip İdam Tartışma Haftası'', Yine Geniş Katılıma Sahne Oldu... Her yıl düzenli olarak vahim bir olayın ardından 1 hafta boyunca gaza gelip idam konusunu tartışan Türkiye, 2018'i de sektirmedi. Gencinden yaşlısına, ünlüsünden ünsüzüne tüm ülkenin idam konusundaki görüşlerini dile getirdiği festival dün son açıklamaların da yapılmasıyla birlikte tamamlanırken, katılımcılar önümüzdeki yıla kadar bir daha açmamak üzere konuyu kapattılar.  Festivalin ilk gününde yine olayın sıcaklığı ile tüm Türkiye ''İdam kesin geri gelmeli, bunları asmamız lazım'' görüşünde birleşirken, 3. günden itibaren yine geçmiş yıllarda olduğu gibi çözülmeler görülmeye başlandı. ''İdamı kim kaldırdı, niye kaldırdı'' tartışmalarının başlamasıyla birlikte yavaş yavaş esas konudan uzaklaşan ve neden idam istediklerini de unutmaya başlayan vatandaşların, biraz sakinleştikten sonra ''O da çözüm değil ki abi, yapan yine yapar'' noktasına varmaları ise 5. günü buldu. Bu yılki festivalin son 2 günü ise magazine ayrıldı. İdam konusundaki görüşlerini dile getiren ünlüler üzerinde dönen tartışmaların, ''Murat adam olsa Aslı'dan ayrılmazdı''ya varmasıyla birlikte bir idam tartışma festivali daha geride kalırken, katılımcılar önümüzdeki sene yine aynı şeyleri söylemek üzere olaysız bir şekilde dağıldılar.