Siyaset Dünyası, AKP Bitlis Milletvekili Hüseyin Aydın Özcan’ın Kaset Tanıtımında Bir Araya Geldi... Son olarak Fethullah Gülen ve Bilal Erdoğan’a ait olduğu iddia edilen ses kayıtlarının internet'e düşmesiyle oldukça hareketli günler yaşanan kaset piyasasında bir sevindirici haber de AKP Bitlis Milletvekili Hüseyin Aydın Özcan’dan geldi. Bu akşam meclis lokantasında düzenlenen lansman partisiyle ilk kasetinin tanıtımını yapan Özcan, çıkış parçası "hı hı... tamam... biz onu şeyaptık zaten ya... beyefendinin de haberi var, evet..." ile piyasaya oldukça iddialı bir giriş yaparken, canlı performansıyla da dinleyenlerden tam not aldı.   Türkiye’yi kasıp kavuran kaset furyasının en yeni üyesi AKP Bitlis Milletvekili Hüseyin Aydın Özcan’ın TBMM’de düzenlediği lansman partisine ilgi büyük oldu. Siyaset, emniyet ve istihbarat dünyasından bir çok renkli simanın bir araya geldiği gecede kısa bir konuşma yapan Özcan, “Gerçekten çok içime sinen bir proje oldu. Farklı bir sound yakalamaya çalıştık. Piyasaya yeni bir soluk getireceğimize inanıyorum...." derken, dinleyeninden kaydedenine kadar albümde emeği geçen herkese tek tek teşekkür etti.  İlk kasedin heyecanı yüzünden okunan Özcan'ın "Siyasete girdiğim ilk günden beri en büyük hayalim bu kasetti. Çok şükür nasip oldu. Bundan sonraki dileğim, eğer nasip olursa bir de sayın Başbakanımız'la birlikte ortak bir çalışmaya imza atmak. İnşallah bu projeden sonra öyle bir şansımız da olur..." sözleri davetlilerden yoğun alkış alırken, geceye albümün çıkış parçasının canlı performansıyla devam edildi.    Alkışlar arasında sahneye çıkan Bitlis Milletvekili'nin, sahnede dansçılar eşliğinde bir aşağı bir yukarı telefonuyla konuşarak seslendirdiği parçasının yine kendisine ait sözleriyse şöyle; “Hı...Hıhı...Ben dedim onlara işte şey dedim... Bi şey çıkmaz oradan... yok yok siz... rahat olun... Eee... heee... he?... ae... öh... heh... Şaapıcam en kısa zamanda... haber vericem ben... Şeyi bekletiyorum... Konuştum ya... tabii tabii... beyefendi aynı şekilde... illettim ben...  Onlar diyor bizim canımız diyor... aynen evet...  Boynunu kırdırtırım onun, başını ezdirtirim o pezevengin, iliğini ömdürttürürüm O... O şeyi naaptın sen hani vardı ya Daha arpa mı istiyor? Arpayı vericem ben ona... Var mı bir emrin abi?  Hadi Allah’a emanet ol... Amin inşallah..." Şarkının bitimiyle birlikte dinleyiciler kendilerinden geçerken, salon adeta alkıştan yıkıldı. Özcan’ın ardından mikrofonların başına geçen menajeri Mert Hakel ise öncelikle geceye katılan herkese teşekkür ederek konuşmasına başladı. Kaset sürecini “yorucu ama bir o kadar da keyifli” sözleriyle nitelendiren Hakel, yalnızca düet için ulaştıkları Ferhat Göçer’le yapılan konuşmaların teknik takibe yakalanmamasından ötürü bir parça üzgün olduklarını belirtti. Özcan'ın güçlü yorumu ve ses rengiyle kaset piyasasında kalıcı bir yer edineceğini vurgulayan Hakel, "Çok özel bir sesi var. Hışırtılı kayıtlarda bile ne dediği büyük ölçüde anlaşılıyor." derken, özellikle Özcan ve metresi arasındaki duygusal konuşmaların kısa sürede dillere düşeceğini iddia etti.  Başarılı menajer, bir soru üzerine albümün ilk klibi için yine internet'e düşecek görüntüleri beklediklerini söyleyerek şöyle devam etti:  "Şu an elimizde sadece 3-4 tane resim var. Vekilimiz elinde çantayla bir yere giriyor, oradan çıkıyor, bir de bir otel lobisinde konuşurken görünüyor. Bu şekilde bir miktar daha resim toplarsak power point sunumu şeklinde bir kliple albümü taçlandırmayı düşünüyoruz. Ayrıca promosyon çalışması kapsamında kendisinin oyuncak bebeklerini de yaptırdık. Bu aslında Sayın Muammer Güler için düşündüğümüz bir projeydi. Onun oyuncağı çok sevimli duracaktı ama kendisi piyasadan çekilince... Kısmet Özcan kardeşimizeymiş..." Basın toplantısının ardından geceye albümdeki diğer kayıtların canlı performansıyla devam edilirken, istek üzerine şike soruşturması klasiklerinden de bazı parçalar seslendiren Özcan konuklarına hoş bir nostalji yaşattı.