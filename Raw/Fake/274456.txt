‘Diliniz KABA, Vicdanınız TAŞ’ Başlığını Atan 13 Yazar, Kendilerini Savunurken Atacakları Ortak Başlığı Belirlemek Üzere Bir Araya Geldi... Hükümete yakınlığıyla bilinen gazetelerden 13 köşe yazarının bugün aynı başlıkla çıkan köşe yazılarının ardından tartışmalar sürerken, söz konusu yazarlar bu kez de eleştirilere yanıt olarak atacakları ortak başlığı belirlemek üzere bir araya geldiler. Toplantı öncesi bir basın açıklaması düzenleyen köşe yazarları, emir ve sipariş üzerine tek elden çıkmış yazılar yazdıkları iddialarına karşılık olaraksa yazı fontları ve yazar fotoğrafları arasındaki farkları delil olarak gösterdiler.  Kabataş’ta yaşandığı iddia edilen olayların geçtiğimiz yıl MOBESE görüntüleriyle çürütülmesinin ardından tartışmalar da büyük ölçüde sona ererken, seçim atmosferinde olayın tekrar gündeme taşınmasıyla birlikte Star, Yeni Şafak, Sabah ve Türkiye gazetelerinde de hummalı bir çalışma başladı. Bu doğrultuda aynı gün içinde ‘Diliniz KABA, Vicdanınız TAŞ’ başlığını kullanarak ısrarla olayın gerçekliğini savunmaya çalışan 13 yazar ise Türkiye'de günün en önemli gündem maddeleri arasına girdi.  Aynı başlığı kullanmalarıyla ilgili gelen eleştirileri yarın yine ortak bir başlıkla yanıtlayacak olan yazarlar, bu akşam saatlerinde bir araya gelirlerken, grup adına ilk sözü alan Star Gazetesi Yazarı Halime Kökçe oldu. Haksız ithamlar nedeniyle hem üzgün hem de kızgın olduklarını belirten Kökçe, “Yani sanki bir yerden talimat alıyormuşuz gibi bir hava oluştu. İnanın anlamak mümkün değil. Bir başlık sadece kullanılan harflerden mi ibarettir? Şu yazılardaki font farkını da mı görmüyorsunuz? Paragraf boşlukları bile bir değil?" diyen Kökçe, kendisinin Comic Sans kullanırken meslektaşı Ahmet Kekeç’in Times New Roman’dan vazgeçmediğini gösteren Word dosyalarını kamuoyuyla paylaştı. Tek parti döneminin CHP zihniyetinin bir kez daha devrede olduğunu sözlerine ekleyen deneyimli yazar “Yani bunlar istiyor ki herkes tek fontla yazsın. Buyurun açın Cumhuriyet Gazetesi’nin arşivini. Tamamı tek tip daktilo fontudur. Çok şükür biz o sıkıcı Arial vesayetinden de kurtulduk 12 senedir” sözleriyle yaşanılan özgürlük ortamına dikkat çekti. Kökçe, fontun yanı sıra yazıların dizgi ve mizanpajında da hissedilir derecede demokrasi bulunduğunu vurgularken “Yani aslında bunları söylemeye bile gerek yok arkadaşlar. Şuraya bakın benim köşemde kendi fotoğrafım var, Sayın Abdülkadir Selvi’nin köşesinde kendi fotoğrafı var. Buna rağmen ‘aynı’ diyorlar yazıklar olsun. Benim nerem benziyor Sayın Selvi’ye??” diyerek konuşmasını noktaladı. Halime Kökçe’nin ardından söz alan Abdülkadir Selvi ‘Diliniz KABA, Vicdanınız TAŞ’ yerine kendi köşesinde ‘Diliniz KABA, Yüreğiniz TAŞ’ başlığını kullandığına bir kez daha dikkat çekti. Türk basınının duayen ismi Selvi, yazım sürecinde yaşadıklarını ise şu sözlerle aktardı: “Yarın (bugün) yazmam gereken yazı mailime düştüğünde şöyle bir göz gezdirdim. Abdülkadir dedim, şu vicdan yerine yürek yaz... Neticede taş vicdan diye bi şey yok, o taş yürektir. Beyefendinin dalgınlığına geldi heralde dedim... Ve tereddüt etmeden başlığı değiştirdim. İnanır mısınız, bunu yaparken hiç başıma bir şey gelir mi, acaba yaptığım bu çıkıştan dolayı bana bir şey yaparlar mı diye de sormadım kendime. Neden? Çünkü bu ülkede basın özgürlüğü var. Onun güveniyle... Ama bakıyorsunuz kimse benim bu cesur duruşum hakkında tek satır laf etmemiş. Basınımız maşallah yine 2 ya da 3 maymunu oynuyor...” Kendisini en çok muhalif isimlerden değil yakın dostlarından ve AK Partililer’den gelen eleştirilerin yaraladığını da sözlerine ekleyen Abdülkadir Selvi, "Sabahtan beri en az 100 farklı yerden ‘Abi sen naaptın? Neyin peşindesin? Paraleller senin de mi aklını çeldi’ şeklinde mesajlar alıyorum. Onlara tek bir lafım var: Beni doğru bildiğim kelimeyi kullanmaktan hiçbir güç geri döndüremez. Bu yüzden kıracaksınız kalemimi durmayın kırın!” diyerek bedeli ne olursa olsun Türkiye'de basın özgürlüğünün sonuna kadar savunucusu olacağını ifade etti.  Basın açıklamalarının ardından 13 kişilik yazar grubu, yarınki köşe yazılarının başlığını belirlemek üzere toplantı odasına geçerkerken, "Benim Fontum Benim Tercihim!", "Tribün Kültürümüz ve Hep Bir Ağızdan Tezahuratın Önemi", "Tek Parti Döneminde Mizanpaj Zulmü" başlıklarının öne çıktığı da toplantıdan basına sızan bilgiler arasında.