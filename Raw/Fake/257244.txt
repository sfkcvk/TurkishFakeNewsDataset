Cihangir Resmi Ramazan Davulcusu Tufan Özbayrak, Bodrum'a Ulaştı: ''Bulucam lan hepinizi!'' Ramazan Ayı'nın sona ermesiyle birlikte İstanbul da boşalırken, Beyoğlu Cihangir Mahallesi'nin resmi Ramazan davulcusu Tufan Özbayrak bu yıl bahşişleri almaya kararlı. Her sene Ramazan'ın bitmesine bir kaç gün kala bütün mahallenin sözleşmiş gibi tatile çıktığından yakınan Özbayrak, Bodrum Havalimanı'nda ayağının tozuyla yaptığı açıklamada "Sosyal medya sağolsun hepsinin nereye gittiğini biliyorum. Tek tek dolaşıp o bahşişi ne pahasına olursa olsun alıcam. Bu kez kaçamayacaklar..." ifadelerine yer verdi.  Milas-Bodum Havalimanı'na bu akşam saatlerinde inen Tufan Özbayrak, Gümüşlük'e hareketinden önce davuluyla birlikte basın mensuplarının karşısına geçerek çarpıcı açıklamalarda bulundu. Bayram yaza denk geldiğinden beridir aynı sorunu yaşadıklarını belirten Özbayrak, geçtiğimiz yıl havaalanlarına, otoyol gişelerine ve otobüs yazıhanelerine bahşiş kutusu koyarak kolaylık sağlamayı denediklerini ancak maalesef sonuç alamadıklarını kaydetti. 36 yaşındaki tecrübeli davulcu, açıklamalarına şöyle devam etti:  "İstanbul'dan çıkış yaparken at bahşişini geç di mi? Ama yok, illa insanı buraya kadar getirecekler. Şimdi plajda, balıkçıda, dövmecide nerede yakalarsam artık, kulaklarının dibine kadar girip bağırttırmazsam o davulu ben de adam değilim. 1 liraysa 1 lira. O bahşiş bu sene verilecek!"   Geçtiğimiz yıllardaki bayramlarda yaşanılan acı deneyimler neticesi bu yıl işi sıkı tuttuğunu belirten Özbayrak, "1 haftadır sosyal medyadan adım adım takip ediyorum. İnternet sağolsun hepsinin yeri, eşgali elimde. Nerede check-in yaptılar, nerede instagram'a resim yüklediler tek tek kaydettim. Bu sene hepsi sözleşmiş gibi Gümüşlük'e geldiği için fazla dolaşmama da gerek yok. Gerçi bi kısmını sadece ayak fotoğraflarından tanıyorum ama problem değil. Birazdan dolmuşa binicem, gidip elimle koymuş gibi bulucam Allah'ın izniyle..." sözleriyle hareket planını anlattı. Özbayrak, minibüsünün kalkmak üzere olduğunu belirterek basın açıklamasına son verirken, şok baskın başta Gümüşlük ve Türkbükü olmak üzere tüm Bodrum'da paniğe neden oldu. Bölgeden gelen haberler, tatillerini bu bölgede geçiren çok sayıda Cihangir sakininin sosyal medyadaki tüm hesaplarını kapatarak kaldıkları otel ve pansiyonlara sığındıklarını işaret ederken, bir kısmının ise tehlike geçene kadar Bodrum'u terkederek izlerini kaybettirmeye çalışacakları iddia edildi.