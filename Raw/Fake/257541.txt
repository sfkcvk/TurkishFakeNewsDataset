Sultanbeyli'de IETT Otobüsü Tarafından Ezilen Genç, Sevenlerini Yasa Boğdu: ''En azından Fethiye'ye falan giderken yolda ölseydi...'' İstanbul'da son günlerde art arda meydana gelen otobüs kazalarından bir yenisi de bu sabah Sultanbeyli'de yaşandı. Geri manevra yapmakta olan belediye otobüsünün yol kenarındaki büfeye dalması sonucu meydana gelen kazada hayatını kaybeden 23 yaşındaki Cem Özender, sevenlerini ve yakınlarını yasa boğdu. Beklenmedik bir kazaya kurban giden Özender'in yakın arkadaşları “Keşke böyle olmasaydı, keşke hep istediği gibi tatile giderken falan yolda ölseydi. Bayramda acı bilançonun bi parçası olsaydı. Ne diyelim, kader..." görüşünde birleşirken, talihsiz gencin ailesine ise çocuklarının Sultanbeyli'de hayatını kaybettiği gerçeği henüz söylenebilmiş değil. Kazanın ardında kaldırıldığı Sultanbeyli Devlet Hastanesi’nin önünde beklerken Cem Özender’in ölüm haberini alan yakın arkadaşları gözyaşlarını tutamadı. Özender’in 14 senelik dostu olduğunu belirten Nafiz Erpolat “Fethiye değil, Didim değil, onları geçtim Etiler bile değil. Göz göre göre Sultanbeyli’de hem de IETT tarafından ezildi arkadaşımız. Kazayı yapan şoförle bir süre pazarlık ettik, cesedi hiç değilse OGS gişelerine kadar götürelim. Sanki şehirdışına çıkıyomuş gibi olsun dedik ama ikna edemedik maalesef. Neyse, Allah taksiratını affetsin” sözleriyle üzüntüsünü dile getirdi. Talihsiz Cem’in bir başka arkadaşı Kübra Alalılar da yitip giden gencin ardından gözyaşı dökenler arasındaydı. Cem’i morgda görerek son bir kez sarılma şansına sahip olduğunu belirten acılı genç kız “Yani aslında o teker biraz daha böyle az ezmiş olsa, üstünden jetski geçti bile denebilir ama... Cık... Şu an bütün gövdede Lassa yazıyo maalesef... Çok büyük şanssızlık” demesinin ardından sinir krizi geçirdi. Hastane bahçesinde “Ceeeeem, seni ezen Mercedes’ti Ceeeeem, tamam binek değildi ama o otobüs Mercedes’ti!!! Rahat uyu Cem!!” şeklinde bağıran Alalılar’a ilk müdahale doktorlar tarafından yapıldı. Elim kaza sonucunda hayatını yitiren gencin anne ve babasınaysa henüz gerçekler anlatılabilmiş değil. Olayı öğrenerek hastaneye koşan tek aile yakını, Cem’in dayısı Hüseyin Türkyuva tansiyon hastası anne ve babanın böyle bir haberi kaldıramayacaklarından endişe ettiğini dile getirdi. “Valla şu an ablamla enişteme ‘Cem Bodrum’a giderken Afyon civarında ölmüş’ diyebildik. Onlar o hayalle cenazenin gelmesini bekliyorlar. Bir insana, oğlunun Sultanbeyli’de belediye otobüsü tarafından ezildiği nasıl söylenebilir? Allah yardımcımız olsun...” diyen Türkyuva, kimsenin böyle bir utanç yaşamamasını diledi. Yaşanan olayın ardından acılarını bir nebze olsun hafifletebilmek için harekete geçtiklerini de dile getiren acılı dayı “Cem’in bayram tatili trafiğinde ölenlerden sayılması için Ulaştırma Bakanlığı’yla bir temas sağladık bakalım. Neticede tatil daha devam ediyor gibi, trafikse Sultanbeyli’deki de trafik. İlla otoyol olacak diye bi şey yok... Ölen sayısı 182 iken 183 olsa nolacak? Bi bizim Cem’imiz mi batacak gözünüze?” sözleriyle yetkililere seslendi. Talihsiz gencin naaşının, yarın öğlen namazını müteakip Sultanbeyli Merkez Camii'inden kılınacak cenaze namazının ardından memleketi Sinop'a gönderileceği açıklanırken, kazanın olduğu yere "Cem Özender Beach Club" adının verilmesi için başlatılan kampanyada da şu ana dek 800'ün üzerinde imza toplanmış durumda.