85 Yıl Sonra Türkiye'ye Gelen İlk Meksika Cumhurbaşkanı: ''Çok eğlenceliymiş ya bura...'' 85 yıllık Türkiye-Meksika diplomatik ilişkiler tarihinde ülkemize gelen ilk Meksika Cumhurbaşkanı olan Enrique Peña Nieto, Abdullah Gül’le gerçekleştirdiği görüşmenin ardından ziyaretten ötürü çok mutlu olduğunu açıkladı. Nieto, “Valla böyle olduğunuzu bilsek daha sık gelirdik. Bir günde 30 küsur bomba gözaltı, 2 tane düşen helikopter, kaçırılan bir muhabir... Tam kokteyl gibi ülke diyordum, bir kişi de meclisin önünde kendini yaktı, iyice yanarlı dönerli oldu iş. Ben böyle heyecan hiç yaşamadım... Belki en son Hugo Sanchez top oynarken...” sözleriyle Türkiye’ye olan beğenisini dile getirdi. İki ülke arasında her türlü işbirliğine hazır olduklarını da kaydeden Nieto, özellikle “Bakan Çocukları Değişim Programı”na sıcak baktıklarını vurguladı. Türkiye temaslarını sürdüren Meksika Cumhurbaşkanı Enrique Peña Nieto, yapılan ikili toplantının ardından Cumhurbaşkanımız Abdullah Gül’le beraber mikrofonların karşısına geçti. Öncelikle yaşanılan bu heyecan dolu muhteşem gün için tüm Türkiye’ye teşekkür ederek konuşmasına başlayan Nieto’nun “Ya Abdullah, sizde her gün mü böyle? Bizim için özel bir hazırlık yapıldıysa çok mahcup oluruz valla” sorusu salonda gülüşmelere neden oldu. Meksikalı meslektaşına “Yok aslında yani normalde çok sakinizdir ama bugün biraz işte nolduysa..." şeklinde yanıt vermeye hazırlanan Cumhurbaşkanı Abdullah Gül ise, o sırada gelen ‘Hakan Şükür, Başbakan'a cevabı yapıştırmış. Ortalık karıştı” haberi üzerine konuşmasını keserek sözü yeniden Nieto’ya bıraktı. “Açıkçası bizde pek bi hareket yok, uyuşturucu kartelleri bi katliam yapacak da, sınırdan üç tane kaçakçı geçecek de heyecan olacak diye bekle Allah bekle... Ülkeye bak arkadaş biz daha Abdullah Bey’le çay içerken bir kişi kendini yaktı, bir muhabir kaçırıldı. Türkiye yaaa... Ülke gibi ülke yemin ediyorum” sözleriyle ülkemize övgüler yağdıran Meksika Cumhurbaşkanı, gün içinde gelen haberler karşısında bir ara heyet olarak kaptırıp coşkuyla Meksika Dalgası yaptıklarını, bunun gözaltılara seviniyormuş gibi algılanmamasını dilediklerini söyledi. Böylesine dolu dolu bir sürece denk gelmişken en azından bir tane de seks kaseti çıkmasını umduklarını belirten Nieto, bu uğurda gerekirse temaslarını uzatabileceğini ekledi. Türkiye’de en çok genç kuşaktan etkilendiğinin de özellikle altını çizen Peña Nieto, kendi ülkesi hakkında şu özeleştirilerde bulunarak sözlerini noktaladı; “Ben hep diyorum Meksika'da biz genç kuşağı iyi değerlendiremedik. Bir tane olsun bakan oğlunun, bürokrat kızının şöyle bir performansı yok. Bizim çocuklar sabahtan akşama acılı fasulye yesin, güneşin altında çok afedersiniz osura osura uyusun. Daha bir tanesinin inşaat sektörüyle ilgilendiğini görmedim. Offshore’un o’sunu bilmiyolar maalesef... Neyse şimdi kısmetse Erasmus gibi bir gençlik değişim programı hazırlıcaz. İki ülkenin bakan çocukları 6’şar aylığına diğer ülkeye gidecek. Bizimkiler artık böyle bir eğitim fırsatını iyi değerlendirirler umarım...” Görüşmenin sonunda konuk cumhurbaşkanını yolcu etmek üzere köşkün merdivenlerine doğru ilerleyen Abdullah Gül'le, kendisine "Bakanlar hakkında fezleke hazırlanıyormuş" haberini iletmeye gelen basın danışmanı arasındaysa kısa bir gerginlik yaşandı. Danışmanına "Hah anlat anlat bunu da anlat... Elin adamına yeterince rezil olmadık zaten. Başka noldu? Uzaylılar meclisi bastı mı?" diyerek çıkışan Gül, daha sonra konuk cumhurbaşkanına “Sen de gülme artık ya” sözleriyle sitem ederek çalışma odasına çekildi.