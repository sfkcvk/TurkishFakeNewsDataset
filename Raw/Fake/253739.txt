Başbakan Erdoğan'ın İftar Yapabileceği, Yeryüzüne Yakın, Yaşam Odalı, Ebeveyn Banyolu, Minik, Sevimli Bir Maden Arayışı Sürüyor... Bir Ramazan ayının daha gelmesiyle birlikte siyasiler madenler, belediye çadırları ve düşük gelirli ailelerin evlerinde oruçlarını açmak için hazırlıklarını sürdürürken, Başbakan Erdoğan’ın kurmayları da uygun bir ocak bulmak için düğmeye bastı. Çalışmaları yürüten ekibin sorumlusu Başbakanlık Danışmanı Recai Odacıklı, Tayyip Erdoğan'ın katılacağı iftar için yeryüzüne yakın, yaşam odalı, ebeveyn banyolu, minik bir maden ocağı arayışında olduklarını belirtti. “Bakalım, her sene öyle yerin dibine kadar girmeye gerek yok. Bu sene daha rahat, sakin, ferah bir yer arıyoruz” ifadelerini kullanan Odacıklı, ilk tercihlerinin ‘şöyle sabahları güneş alan, güney cephe konumunda’ bir maden olduğunu vurguladı. Ramazan ayının gelişi tüm yurtta coşkuyla karşılanırken, Başbakanlık ekibinin bu yıla uygun maden arayışı da tüm hızla sürüyor. Konuya ilişkin olarak bugün bir basın toplantısı düzenleyen Danışman Recai Odacıklı, Başbakan Erdoğan’ın yıllardır çeşitli madenlerde gerçekleştirilen iftar yemeklerine katıldığını hatırlatarak sözlerine başladı. “Her türlü madeni denedik arkadaşlar. Kimisi rutubet almış, kimisinde maden güzel ama muhit kötü. Kombili çok zor bulunuyor, merkezi sistem olunca çok yakıyorlar kömür tutuşuyor bu sefer” sözleriyle bugüne dek yaşadıkları memnuniyetsizlikleri dile getiren Odacıklı, artık işi sıkı tutmaya kararlı olduklarını belirtti. Başbakan Erdoğan’ın yokluktan geldiğini, yıllarca yerin yedi kat altında oruç açmak durumunda kaldığını da sözlerine ekleyen Odacıklı, “Yani onca çileden sonra sizce de Başbakan'ımız, şöyle düzayak olur, efendime söyliyim yüksek giriş olabilir, eli yüzü düzgün bir madeni hak etmiyor mu?” diyerek kotta yer alan ocaklara bakmadıklarının altını çizdi. Danışman Recai Odacıklı, yeryüzüne yakın maden arayışının Soma’da yaşanan felaketten dolayı olup olmadığına ilişkin gazetecilerden gelen soruya da “Yok canım ya, ne alakası var? Hatta Soma şu an için uygun bile olabilir. Orda madenin girişine ördükleri duvar duruyorsa, bi badana boya ister. Siyaha çevirdik miydi duvarı, at önüne bi masa al sana tam açıkhava maden ambiyansı” sözleriyle yanıt verdi. İftara uygun maden bulabilmek için önlerinde 30 gün olduğunu kaydeden Odacıklı, bu süreyi en iyi şekilde değerlendirmek istediklerini, şu an adeta zamanla yarıştıklarını vurguladı. Son olarak kendi kendine “Aa dur bakıyım ya esas bizim kömürlük var, çocukların bisikletleri koyuyoruz ama orayı bi elden geçirsek, Başbakan’a da sürpriz yapar gibi gözlerini bağlayıp getirsek... Gençlik kollarından da bikaç kişiye madenci kıyafeti... Olur mu olur ha. En güvenlisi bu gene” şeklinde mırıldandığı görülen Odacıklı, tüm Türkiye'ye hayırlı bir Ramazan dileyerek basın toplantısını noktaladı.