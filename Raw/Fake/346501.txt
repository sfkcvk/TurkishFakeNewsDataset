Çeşme'de 10 Liraya Lahmacun Satılan Beach, İlgisizlikten Kapanma Noktasına Geldi... Çeşme’de ‘Enfes deniz, makul fiyat’ parolasıyla hizmete giren Royal Reasonable Beach Club ilgisizlik nedeniyle can çekişiyor. Lahmacunun 10 liradan satışa sunulduğu işletmeye ‘’Böyle beach mi olur ya?’’ diyerek kimse uğramazken, işletme sahibi Zafer Yumanlı, 2 lahmacun ve ayran alana bedava çay ikram edildiğini ise utancından henüz kimseye söyleyebilmiş değil. Royal Reasonable Beach’in adeta sinek avlar durumda olmasına bir anlam veremediğini söyleyen işletme sahibi Yumanlı, içinde bulundukları durumu “Hayır yani yerimiz falan da şahane… Değme beach’e taş çıkarır ama buyrun bütün şezlonglar boş” sözleriyle özetledi. Girişe koydukları fiyat tabelasına bakanın ufak bir tiksinme yaşadıktan sonra içeri girmekten vazgeçtiğini söyleyen Yumanlı, şöyle devam etti: 
 
“Hasbelkader bakmadan gelen oluyor da elektrik, su masrafını falan çıkarıyoruz yine de. Geçen adam geldi 3 lahmacun, 1 ayran istedi; hesap için verdiği 200 liranın üstünü almamak için yapmadığını bırakmadı. Burdan denize atladı, hızlı da yüzüyor… Hoş dubalara doğru bi yakalar gibi oldum ama naptı etti gözden kayboldu bir şekilde” Beach’in hizmete girmesi için şimdiye kadar 2 milyon lira masraf yaptığını söyleyen Yumanlı, ısrarla sürdürdüğü fiyat politikası yüzünden 25 senelik kariyerinde ilk defa bu kadar başarısız olduğunu itiraf etti. Talihsiz işltmeci, ''Bu zamana kadar çok şükür güzel para kazandığım için bu sene de böyle teşekkür mahiyetinde bir hizmet vermek istedim ama kimse gelmiyor. Arada gelen 3-5 kişi de utancından konum paylaşımı yapmadığı için mekanın sosyal medyada reklamı da olmuyor.'' derken, civardaki bir çok mekanın sosyal medyada paylaşılan astronomik faturalarla adını duyurduğunu da sözlerine ekledi.  ''Faturayı paylaşan adam 'lahmacuna 80 lira verdik yuh mk!' derken şikayet ediyor gibi görünüp hem kendi reklamını hem mekanın reklamını yapıyor. Onu görenler de biraz 'Neymiş lan buranın olayı' merakıyla daha çok da lahmacunun 80 lira olduğu yerde check in yapabilme hevesiyle mekanın önünde kuyruk oluyorlar. Paraları olmasa da 1 çayla 8 saat oturuyorlar. Maalesef bizde böyle bir durum yaşanmadı'' diyen Yumanlı, iyi niyetli çabalarının Türk halkının gösteriş budalalığına yenik düştüğünü ifade etti.   Şu an bütün Çeşme'nin diline düştüğünü söyleyen Yumanlı, gazetecilerden bir süre Beach'te vakit geçirerek diğerlerinden herhangi bir eksiği olmadığını kendi gözleriyle görmelerini rica etti. Yumanlı'nın ''Buyrun arkadaşlar dilediğiniz gibi yayılın şezlonglara, yiyebildiğiniz kadar lahmacun da bizden. Hesap da almayacağız. Yeter ki sesimiz duyulsun'' davetinin ardından basın mensuplarının bir kısmı ''Abi bizim acil gitmemiz lazım. Bi gören falan olur şimdi. Kusura bakmayın'' sözleriyle mekanı terk ederlerken, kalanlar da check in yapmama ve görüntülerinin alınmaması şartıyla bir süre mekanda takılabileceklerini belirterek davete olumlu yanıt verdiler.