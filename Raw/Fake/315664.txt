Abdullah Gül ve Ahmet Davutoğlu ''Verilmiş Sadakamız Varmış'' Konulu Toplantıda Bir Araya Geldi... Cumhurbaşkanlığı görevini 2014 yılında halefi Erdoğan’a devreden Abdullah Gül ile Başbakanlık görevini 24 Mayıs 2016 tarihinde Binali Yıldırım’a bırakan Ahmet Davutoğlu son gelişmeleri değerlendirmek üzere Gül’ün Beykoz’daki köşkünde bir araya geldi. Toplantı sonrası basın mensuplarına kısa bir açıklama yapan Davutoğlu, gerçekleştirdikleri ikili görüşmeyi “verilmiş sadakamız varmış” sözüyle özetledi.  Gül ve Davutoğlu ikilisinin ülkenin iç ve dış siyasette yaşadığı ağır sorunlardan, geçirdiği ekonomik buhranlara, Başkanlık sistemi tartışmalarından artan terör olaylarına ve nihayetinde gelinen “Milli Seferberlik” noktasına kadar her türlü konuyu görüştükleri öğrenildi. Görüşme sonrası muhabirlere kısa bir açıklama yapan Davutoğlu, “Arkadaşlar benim teklifimle gerçekleşen bu görüşme hususi bir görüşmeydi ve sohbet havasında geçti. Birçok konuda görüş alışverişinde bulunduk, geçmişi yâd ettik. Hiç şüphesiz çok zorlu günlerden geçiyoruz. Resmen verilmiş sadakamız varmış ki görevde değiliz. Bizim zamanımızda sadece sabrımızı test ediyorlardı, birlik ve beraberliğe muhtaç olduğumuz günler de oldu ama bu kadar değildi. Ama bu çok zorlu süreci ülkece atlatacağımıza, üstesinden geleceğimize olan inancımız da tamdır” dedi. Bir muhabirin “Efendim, AB ile müzakereler durma noktasına geldi, Suriye’ye girildi, terör her gün canımızı yakmaya devam ediyor, Dolar bildiğiniz gibi en son Sayın Cumhurbaşkanı Milli Seferberlik çağrısı yaptı. Tüm bunları nasıl değerlendiriyorsunuz?” sorusuna “Arkadaşlar tüm bu gelişmeleri Sayın Gül ile uzun uzun değerlendirdik. Öncelikle şunu belirteyim çok şükür hiçbiri bizim hükümetimiz döneminde yaşanmamıştır. Ama Türkiye güçlü bir ülkedir. Her türlü sorunu aşacak ve yoluna devam edecektir” dedi. İkili görüşmenin “Yeni bir parti mi doğuyor?” şeklinde de yorumlanmaması gerektiğini belirten Davutoğlu, “Biliyorsunuz Sayın Gül ne zaman biriyle görüşse parti mi kuracak diye soruluyor, açıkçası böyle bir ortamda parti kurmak deliliktir, biz görevde olmadığımız için kendimizi şanslı buluyoruz. Hatta bu aralar ortalarda da görünmemeye gayret ediyoruz. Allah muhafaza görev verirler falan, zor işler. Pazarda limon satmak bile şuan siyaset yapmaktan daha iyidir diye düşünüyorum. Fetö’den falan da alınmadık çok şükür, Allah birliğimizi bozmasın yeter” değerlendirmesinde bulundu.