TBMM'nin Feshedilmesi Halinde Milletvekili Odalarının Pansiyon Olarak Kiralanmasına Olanak Sağlayan Tasarı Meclis Gündeminde TBMM Genel Kurulu’na gelen Anayasa değişikliği önergesinde meclisin feshedilebilmesine ilişkin düzenlemeler olduğunu öğrenen milletvekilleri, durumu fırsata çevirmek için harekete geçti. Bu kapsamda yeni bir yasa tasarısıyla milletvekili odalarının fesih durumunda turistik amaçlı kullanılması öngörülüyor. Tarihi günlerinden birini yaşayan Türkiye Büyük Millet Meclisi’nde anayasa değişikliğinin yanı sıra 22 milletvekili tarafından verilen yeni bir öneri de görüşülmeye başlandı. Anayasa değişikliğinin kabulü halinde meclisin feshine ilişkin de kimi düzenlemeler bulunduğunu öğrenen milletvekilleri, böyle bir durumda TBMM’nin işlevini farklı bir biçimde sürdürebilmesi için harekete geçti. Önerge sahiplerinden AK Parti Çanakkale Milletvekili Yasin Ergülü, konu hakkında ilk bilgileri kamuoyuyla paylaştı: "Valla biz de şimdi konu genel kurula gelince inceledik olayı ne yalan söyliyim. Baya baya meclisin feshedilmesi falan yazıyor orada bir yerde, tam ayrıntısına da bakmadım ama… Neyse zaten Başkanlık sistemi geldiğinde meclis sadece sembolik olarak açık olacağından zaman doldurmak için ne iş yapıcaz, maaşlar tam yatmaya devam edecek mi, odaları kullanmamıza izin verecekler mi diye bir süredir kendi aramızda konuşuyorduk. Neticede bize düşen bu milletin temsilcileri olarak her zaman B planımızı hazırda bulundurmak. Düşünün şimdi meclis diyelim ki sadece sembolik olarak değil de komple feshedildi, e binanın ne günahı var? Bir şekilde bu aziz milletin meclisini yaşatmak da gerek. Şimdi biz diyoruz ki, gelin öyle bir durumda bu binayı pansiyon yapalım. Günlük-haftalık kiralama yöntemiyle ekonomiye kazandıralım, burayı turistik bir cazibe merkezi haline getirelim...” Turizm sektörünün ciddi sıkıntılar çektiği böylesine zorlu bir dönemde, bu önerinin adeta ülkeye nefes aldıracağını da ekleyen önerge sahibi, aynı zamanda meclis feshi sonucunda işsiz kalacak milletvekilleri için de bir ekmek kapısı yaratılacağının altını çizdi. “Yani neticede milletvekili adam meclis feshedilirse başka ne iş yapabilir ki? En azından bizlere bir tazminat gibi olur bu” diyen Ergülü, ardından sözü önergeye imza atan MHP Manisa Milletvekili Korkut Alkor’a bıraktı. “AK Partili arkadaşın dediklerine biz parti olarak katılıyoruz. Bundan sonra bir şey söylerse onlara da katılacağız. İzninizle ben Genel Kurul’a geçiyorum. AK Partili bir arkadaş konuşma yapıyordu, ona destek olmuyormuşum gibi algılanmasın” diyen Alkor, apar topar basın toplantısına son verdi.