Türkiye, Dolar 3 TL'yi Görmeden Bilal Erdoğan'ın İfade Vermesi İçin Seferber Oldu... 17 Aralık yolsuzluk soruşturmasının ardından yaşanan siyasi krizin de etkisiyle dövizdeki hızlı yükseliş sürerken, soruşturmaya konu olan önemli isimlerden Necmettin Bilal Erdoğan cephesinden gelen haber piyasalarda iyimser bir beklentiye neden oldu. Emniyete çağırılmasından yaklaşık 1 ay sonra Bilal Erdoğan'ın avukatından gelen "ifade vermeye hazırız" açıklamasıyla birlikte harekete geçen vatandaşlar, ABD Doları 3 TL sınırını geçmeden önce ifade işleminin tamamlanıp davanın kapanması için adeta seferber oldular. Soruşturmanın başlamasının üzerinden geçen 1 aylık sürede, 2 HSYK üyesi, 117 savcı ve 5000'e yakın polisin görev yerlerinin değişmesinin ardından geçtiğimiz hafta Bilal Erdoğan'ın avukatı tarafından yapılan "ifade vermeye hazırız" açıklaması kamuoyunda heyecan yarattı. İfade işleminin tamamlanarak "kovuşturmaya gerek yoktur" kararının bir an önce çıkması için sabah erken saatlerden itibaren Erdoğan'ların Üsküdar'daki evinin önünde kamp kuran kitleler, "Dolar 3 olmasın, çıkarması güç olmasın!", "Mal gibi gittik borçlandık Euro'yla, Bir an önce aklan da kapansın bu dava" şeklindeki sloganlarla da Bilal Erdoğan'a destek verdiler.  Sanayi odaları, spor kulüplerinin temsilcileri ve çeşitli sivil toplum kuruluşlarının başını çektiği kitle adına basın açıklaması yapan Türkiye İthalatçılar Birliği Genel Başkan yardımcısı Mustafa Kutalmaz, "2.5 saat önce buraya geldiğimizde Dolar 2.29 TL'ydi, an itibariyle 2.31'i gördük. Bu işin uzadığı her saat hanemize zarar olarak yazılıyor. Kendisinden ricamız bir an evvel aslanlar gibi ifadesini verip davanın kapanma sürecini hızlandırması yönünde. Artık ortada çekinecek bir durum da yok zaten. Kendisini rahat hissetmesi için illa anayasanın değişmesi gerekiyorsa söylesin meclis önünde de eylem başlatalım. Arkadaşlar şu an orada talimat bekliyorlar..." sözleriyle krizin bir an önce sonlanması için hiçbir fedakarlıktan çekinmeyeceklerine vurgu yaptı. Açıklamasına devam ettiği sırada gelen "Dolar 2.34'ü gördü!" haberiyle aniden fenalaşan Kutalmaz, çevredekilerin yardımıyla hastaneye kaldırılırken, dolarla maaş alan bir grup beyaz yakalının evin çevresinde toplanmaya başladığının öğrenilmesiyle birlikte ortamda tansiyon birden bire yükseldi. Grup, büyük oyunun henüz net olarak anlaşılamadığına, yargının halen bir takım şer odaklarının elinde olabileceğine dair basın açıklaması yaptıktan sonra Erdoğan'ların evinin önünde insan zinciri oluştururken, attıkları sloganlarla da Bilal Erdoğan'ı ifade vermeme hakkını sonuna dek kullanmaya davet ettiler.  İki grup arasındaki gerilimin yükselmesi üzerine dışarı çıkarak ortamı yatıştırmak isteyen Bilal Erdoğan'ın avukatı Onur Uzuner ise halen herhangi bir savcının ifade almak için gelmediğini belirterek tarafları sükunete davet etti. Savcıların çekindikleri için gelemiyor olduğu yönünde duyumlar aldıklarını belirten Uzuner, "Yahu bunda çekinecek ne var? Burası bir hukuk devletiyse sen Başbakan'ın oğlu bile olsa ifadesini alıp kovuşturmaya gerek olmadığını söyleyebilirisin. Merak etmesin, bu yüzden kimsenin başına bi iş gelmez. Ha sayın savcı İstanbul'a yeni atandığı için adresi bulamıyor olabilir. Durum öyleyse bizim sokağın başında büfe var. Oraya kadar gelince arasın, ben telefonda da tarif ederim gerekirse." sözleriyle adalete yardımcı olmaktan mutluluk duyacaklarını ifade etti. Haber yayına hazırlandığı sırada Üsküdar'da gergin bekleyiş sürerken, akşam saatlerinde "Hepimiz Bilal'iz" sloganları atan ve kendilerine "Bilal Erdoğan fan club" adını veren yaklaşık 60 kişilik bir grubun Vatan Caddesi üzerinde bulunan İstanbul Emniyet Müdürlüğü binasına giderek ifade verme girişimi ise başarısızlıkla sonuçlandı. "Arkadaşım, bu yaptığınız suçtur. Başkası adına ifade verildiği nerede görülmüş? Durduk yere kendinizi yakacaksınız" denilerek dağıtılan grup üyeleri, tepkilerini alkışlarla gösterdiler.