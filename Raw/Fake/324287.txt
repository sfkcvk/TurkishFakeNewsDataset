Metro Turizm, Bayram Öncesi Bu Kez İşi Sıkı Tutuyor: Kaza ve Taciz Haberlerine Yayın Yasağı İçin Mahkemeye Başvuru Yapıldı... Önceki dönemlerde taciz iddiaları ve kaza haberleri nedeniyle zor günler geçiren Metro Turizm bu kez işi sıkı tutuyor. Yaklaşan Ramazan Bayramı öncesinde gerekli tüm önlemlerin alındığını açıklayan firma, kaza ve taciz haberlerine yayın yasağı kararı için bugün basın mensupları eşliğinde İstanbul 39. Asliye Hukuk Mahkemesi’ndeydi... Adliye binası önünde firma avukatları ile birlikte bir basın açıklaması Metro Turizm Halkla İlişkiler Koordinatörü Yusuf Elbasan, bayram tatili öncesi firma olarak yaptıkları çalışmaları kamuoyu ile paylaştı. Elbasan, ''Bu sene bizden tek bir taciz haberi, en ufak bir kazaya karışma olayı duymayacaksınız arkadaşlar. Size bunun sözünü bizzat ben veriyorum'' derken, yayın yasağı kararı için hazrlanan dilekçenin birer örneğini de basın mensuplarına dağıttı. Birazdan avukatlarla birlikte adliyeye girerek yasal süreci başlatacaklarını belirten Elbasan, 'Hukuk departmanımız gerçekten sıkı bir hazırlık sürecinin sonunda güzel bir dilekçe ortaya çıkardı. Bununla en geç 24 saat gibi bir süre içerisinde yayın yasağı kararını çıkartıcağımızı umuyorum. İnşallah o süre içerisinde bizim çocuklar bir şeye bulaşmazlarsa bu sene bayramı bayram gibi kutlayacağız." sözleriyle müjdeli haberi verdi.  Firma sözcüsü, bir yandan yayın yasağıyla işin basın tarafını hallederken diğer yandan sosyal medya tarafında da çalışmaların sürdüğünü ekleyerek şöyle devam etti: ''30 kişilik bir sosyel medya ekibi ile bayram boyunca tüm mecraları takip edecek. Firmamızla ilgili olumsuz şeyler paylaşan kullanıcıları tespit edip hesaplarını spam'lemek suretiyle duruma müdahale edeceğiz. Ayrıca otobüslerimizi de tek tek inceleyerek wi-fi’ın düzgün çalıştığı toplam 4 aracı tespit ettik. Onları bu bayramda dinlendireceğiz. Otobüse binişlerde güvenlik nedeniyle konuklarımızın cep telefonlarını da toplamayı başarabilirsek olanları ruhunuz bile duymaz… Ya zaten aslında var ya bu teknoloji işi bize, birbirimizle ilişkilerimize, insanlığımıza zarar verdi. Bir 30 sene evvel ne güzel yoldan geleceklerin haberini beklerdik. Bir heyecanı vardı. Şimdi demiyor musunuz ‘Nerede o eski bayramlar?’ diye. Alın buyurun size eski bayram. Yüreğini hop ederek bekleyin otobüslerimizdeki insanları.''