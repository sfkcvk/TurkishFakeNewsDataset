Fatih Terim'in Milli Takım'ı Bırakmasına Vesile Olan Alaçatı'daki Restoran Müze Oluyor... Türkiye Futbol Direktörü Fatih Terim'in bugün görevinden ayrıldığını açıklamasının ardından istifaya vesile olan Alaçatı'daki Yüzevler restoran futbolseverlerin akınına uğradı. Farklı renklere gönül veren her takımdan binlerce taraftar, kebapçıya şükran duygularını ifade etmek için birbirleriyle yarışırlarken, mekanın müze haline getirilmesi için de change.org sitesi üzerinden kampanya başlatıldı. İstifa haberinin duyulmasının ardından araçlarıyla ve yaya olarak Yüzevler restorana akın eden futbolseverler, mekanda çalışan garson ve komileri omuzlarına alıp zafer turu atarlarken, restoranın sahibi Selahattin Aydoğdu ise kucaklaşmak isteyen taraftarın yoğun ilgisi nedeniyle ezilme tehlikesi geçirdi. Taraftarların üzerine kebap ve ayran atılarak bir nebze sakinleştirilmelerinin ardından en yakınındaki masanın üzerine çıkan Aydoğdu, alkışlar arasında kısa bir konuşma yaparak gösterilen ilgiye teşekkür etti. Olayın yaşandığı 14 Temmuz akşamı Türk futboluna bu kadar büyük bir hizmette bulunduğunun farkında olmadığını itiraf eden Aydoğdu, "Açıkçası bizim o akşam en büyük derdimiz tahta paravanımızı korumaktı. Çünkü baya masraf etmiştik biz o paravana. Olayın bu noktaya geleceğini hiç düşünmedim. Meğer o tahta paravan Türk futbolu imiş, A Milli Takım imiş. Şanlı direnişimizin büyüklüğünü ben de yeni yeni idrak ediyorum" sözleriyle yaşadığı mutluluğu dile getirdi. Taraftarların yoğun isteği üzerine 14 Temmuz kavgasını çalışanları ve yakın çevresi ile birlikte tekrar canlandıran Aydoğdu, temsili Fatih Terim kuvvetlerini bir kez daha geri püskürterek sokak boyunca kovalarken, izleyenlere de duygu dolu anlar yaşattı. Canlandırmanın ardından mekanın tuvaletleri dahil hemen her yerinde hatıra fotoğrafı çektiren taraftarlar, olaya sahne olan Yüzevler restoranın müze haline getirilmesi için de kısa sürede örgütlenerek sosyal medyada kampanya başlattılar. Change.org üzerinden başlatılan kampanya haber yayına hazırlandığı sırada 30.000'in üzerinde imzaya ulaşırken, aynı anda twitter üzerinden başlatılan "Yüzevler restoranın bir sonraki konuğu kim olsun?" anketinde de "Dursun Özbek" adı açık ara önde gidiyor.