Türkiye'nin "tam mimik nakli" Yapılan İlk Oyuncusu Kenan İmirzalıoğlu, Dizi Çekimi Sırasında Fenalaşarak Hastaneye Kaldırıldı Geçtiğimiz ay İstanbul Cerrahpaşa Hastanesi'nde gerçekleştirilen Türkiye'nin ilk tam mimik nakli ameliyatıyla yüzüne beş yeni ifade nakledilen ünlü oyuncu Kenan İmirzalıoğlu, bir aylık rehabilitasyon sürecinin ardından dün ilk kez yeni projesi "Kuşluk Fırtınası" için kameraların karşısına geçti. Çekim esnasında karakterinin duygusal bir sahnesinde aniden fenalaşan İmirzalıoğlu, rol arkadaşları ve set görevlilerinin yardımıyla apar topar hastaneye kaldırılırken, doktorlarından gelen ilk açıklama, başarılı oyuncunun bünyesinin nakledilen mimiği reddettiği yönünde. 

 

İmirzaloğlu'nun doktoru Prof.Dr.Sezgin Özümer, hastanedeki ilk müdahalelerin ardından basına yaptığı açıklamada olayı "yaşanmaması gereken bir talihsizlik" şeklinde özetlerken, "Normalde bir donörden alınan bir mimik, nakledilen hastanın yüzünde de aynen yerleştirilebiliyor. Tabii biz Kenan Bey'in durumunda 23 donörden alınan mimiklerin tamamını kullanarak ancak 5 adet yüz ifadesi elde edebildik." ifadelerini kullandı.  

 

Olayın ardından nakledilen mimikleri ameliyatla çıkarmak zorunda kaldıklarını belirten Özümer, "Ne yazık ki ilaçları kesmemizden bir müddet sonra Kenan Bey'in bünyesi bu mimiklerin varlığını farkederek doku reddi sürecini başlatmış. Riskli bir operasyondu, Kenan Bey de biz de bu riskleri bilerek girdik çünkü yapılması gerekiyordu. Maalesef olmadı." derken yaşanan olay yakın zamanda tıp dünyasını ikiye bölen "mimik nakli etik mi değil mi" tartışmalarını da yeniden alevlendirdi. 

 

Türkiye'nin mimik nakli konusunda en önemli isimlerinden biri kabul edilen Prof.Dr. İrfan Soykut, olayın ardından basına yaptığı açıklamada, konunun etik boyutunu şu sözlerle değerlendirdi:
 
"Öyle sırf birinin paşa gönlü istedi diye yapılacak keyfi bir mimik naklini kabul etmek etik olarak elbette ki mümkün değil. Fakat bugün bir Kenan İmirzalıoğlu olsun, bir  , bir  , efendime söyliym   olsun, ben bir hekim olarak bunlardan biri muaynehaneme gelse, 'Bakın durumum böyle böyle' diye... Ben zannetmiyorum sadece ben değil hiçbir doktor elini vicdanına götürüp bu insanları reddedebilsin. Bu noktada artık insani değerler devreye giriyor..." 

 


Basın açıklamasının sonunda söz alan ve Kenan İmirzalıoğlu'na nakledilen 23 mimikten birinin bağışçısı olan Fahri Kulasoy (47) ise, yaptığı açıklamada mimik bağışının toplumsal bir ödev olduğunu vurguladı. 

 

"Bugün gazetelerde, televizyonlarda, mimik bekleyen yüzlerce sanatçımızın, vatandaşımızın dramına her gün kahrolarak şahit oluyoruz. Bu insanları elbirliğiyle hayata, en önemlisi yaptıkları mesleğe kazandırmak herşeyden önce insanlığın gereğidir. Ben bugün üç beş mimiğimi Kenan kardeşime vermişim, bünyesi reddetmiş, onun canı sağolsun. Keşke daha olsa daha da versem, kökü bende zaten yeniden çıkıyor." diyen Kulasoy, "Belki biz sıcak evlerimizde, her zamanki alıştığımız mimiklerimizle yaşarken pek aklımıza gelmiyor ama bu insanlar bizlerden gelecek bir yüz ifadesine, bir anlamlı bakışa, bir kaş kaldırmaya muhtaç." sözleriyle de kamuoyuna önemli mesajlar verdi.

 

Haber yayına hazırlandığı sırada İmirzalıoğlu'na yeni bir nakil için uygun donör arayışları sürerken, hastaneden yapılan "donör bulunamaması halinde bile Kenan Bey, aynı karakteri farklı yapımlarda farklı isimlerle canlandırarak sanat hayatını daha yıllarca sürdürebilir" açıklaması yüreklere su serpti.