Papa, Ak Saray'a Hayran Kaldı: ''Komple Vatikan'ı sığdırırız buraya...'' Cumhurbaşkanı Erdoğan’ın davetlisi olarak bugün Türkiye’ye gelen Papa Françesko, Ak Saray’a hayran kaldı. Çok uzun  süredir kullandıkları Vatikan'ın artık kendilerine yetmemeye başladığını belirten Papa, "Tabii metrekaresini falan hesaplamak lazım ama ilk etapta alıcı gözle bakınca, bunun 3-4 odasına sığarız gibi geldi bana. Siz ne dersiniz?" sözleriyle niyetini belli ederken, Cumhurbaşkanı Erdoğan’ın 3 kira peşin, 2 kira depozito şartıyla teklifi değerlendirebileceği de gelen haberler arasında. Bugün öğlen saatlerinde Cumhurbaşkanlığı Sarayı’nda gerçekleşen Erdoğan - Papa görüşmesi, tarihi açıklamalara ev sahipliği yaptı. Yarım saatlik görüşme ve ardından gelen 3.5 saatlik saray gezintisinden çok etkilendiğini belirten Papa Françesko, “Vatikan artık yetmiyor arkadaşlar. Sizin de kulağınıza gelmiştir, sürekli 'dünyanın en küçük devleti' diye sağda sola haberimiz çıkıyor. O yüzden bir süredir böyle daha geniş, daha ferah, icabında 100-150 kardinalle oturup sohbet edilebilecek, merkezi bir yer bakınıyorduk zaten” sözleriyle ilk teklifin kendilerinden geldiğini doğruladı. Teklifin Cumhurbaşkanı tarafından ilk etapta şaşkınlıkla karşılandığını da itiraf eden Papa Françesko, birkaç telefon görüşmesinden sonra “Olur ama ruhban kefil isterim” sözleriyle Erdoğan'ın da görüşünün olumluya döndüğünü belirtti. İki tarafın anlaşması halinde en geç önümüzdeki yaz yeni ikametlerine taşınmış olacaklarını da müjdeleyen Papa, konuşmasına şu sözlerle devam etti: “Ankara’nın ortasında, ormanlık, ferah bir daire... Tabi siz içini falan ne kadar gördünüz bilmiyorum ama çok da ruhani bir atmosferi var. O yüksek tavanlar, kolonlar, süslemeler, o ihtişam... İnanın kendimi reform öncesindeki papalar gibi önemli hissettim. Şimdi bakmayın benim duruş sembolik falan ama burada o hava var. Bir böyle sultanlık mı desem, krallık mı desem, bi değişik hissettiriyor insana...” Papa'nın ardından gelişmelerle ilgili açıklamalarda bulunan Cumhurbaşkanı Erdoğan ise "Françesko'yu en iyi ben anlarım. Öyle dar, basık mekanda olmuyor bu işler. İnsan havaya giremiyor bir kere..." sözleriyle, müstakbel kiracısıyla arasında şimdiden duygusal bir bağ oluştuğunu aktardı. Aslında odayı bekara vermeyi düşünmediğini de sözlerine ekleyen Erdoğan “Normalde hayatta vermezdim ama bunun işi var, mesleği var. Ayrıca gördüğüm kadarıyla dininde diyanetinde bir insan. Kapanır odasına, afedersiniz istavrozunu da çıkarır, vaftizini de yapar. Yaşlıca bir adamcağız, bir zararı olmaz...” diyerek, sürece olan bakışını ifade etti. Cumhurbaşkanı, son olarak "Bizde adettendir, sordum. Katoliğim dedi. Varsın olsun. Katolik bile olsa neticede insandır. Biz kimsenin dinine, mezhebine bakmayız. Kira ayın 15'inde hesaba yattı mı yatmadı mı ona bakarız..." derken, ileride daha geniş bir yere çıkmak isteyebilecek Monaco Prensliği ve San Marino gibi devletler için de açık kapı bıraktı.