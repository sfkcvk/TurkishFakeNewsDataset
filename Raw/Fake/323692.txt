Türkiye, Suudi Arabistan Kralı Öldüğünde İlan Edilen ''Milli Yas''ı Geri Alıyor: Aynı Gün Tüm Yurtta Şenlikler Düzenlenecek... Suudi Arabistan Kralı Abdullah bin Abdülaziz el Suud'un vefatı nedeniyle 24 Ocak 2015 tarihinde milli yas ilan eden hükümet, körfezde yaşanan son gelişmelerin ardından tutulan yası geri alıyor. Önümüzdeki yıl aynı tarihte tüm yurtta şenlikler ve fener alayları düzenlenecek... İsminin açıklanmasını istemeyen üst düzey bir AK Partili yetkili, konuyla ilgili olarak yaptığı açıklamada, zaten 2015 yılında da tam olarak niye yas ilan ettiklerini bilmediklerini itiraf ederek o yanlışın geç de olsa düzeltilmesinin olumlu bir adım olduğuna dikkat çekti.  "Hayır rahmetli ta o zaman da Müslüman Kardeşler'i terör örgütü ilan etmiş, bir de üstüne Mısır Darbesi'ni desteklemişti. E bizim durumumuz belli. Niye o kadar üzüldük, başka bir şeye üzüldük de yas ilan etmek için onu mu bahane ettik, o ara Suud'lardan iyi para mı gelecekti şu an tam net hatırlamıyorum. Sadece basiretimiz bağlandı belki de..." diyen AK Partili yekili, hükümet olarak en önemli meziyetlerinden birinin de hatalarından ders olmak olduğunu ifade etti. Kral'ın ölüm yıldönümü olan 24 Ocak'ın herhangi bir bayrama ya da özel güne denk gelmeyen, alelade bir gün olması nedeniyle biraz zorlandıklarını da belirten yetkili şöyle devam etti:  "Biraz araştırdık tarihimizde kutlanacak bir şey olmuş mu o gün diye. Maalesef pek bir şey çıkmadı. Bir tek 1984'te ilk Macintosh'ların piyasaya sürüldüğü günmüş. Şimdilik en makul seçenek o gibi görünüyor. Mecbur Macintosh Bayramı olarak kutliycaz. Hem işte bilişim çağına falan da uygun. Şimdi alenen kralın ölümünü kutlamak da biraz şey olur. Ayıp yani. Neticede belli olmaz yarın öbürgün yine işimiz de düşebilir..." Buna göre 24 Ocak 2018 tarihinde ülke genelinde valiliklerin organizasyonunda bir günlük Macintosh Bayramı ilan edilerek, şenlikler ve konserler düzenlenecek. Steve Jobs'ın sevdiği şarkıların gün boyu belediye hoparlörlerinden çalınacağı kutlamalarda, ilk ve ortağretim öğrencileri de kendi yazdıkları Macintos temalı şiirleri okuyacaklar. Gece de fener alayı düzenlenecek.