Şehrin Ortasında Bomba Yüklü Araç Patlamasına Rağmen Gündeme Gelemeyen Gaziantep'in ''Büyükşehir'' Ünvanı Tehdit Altında... Geçtiğimiz hafta IŞİD tarafından bomba yüklü araçla şehrin ortasındaki Emniyet Müdürlüğü'ne saldırı düzenlenen ve 2 polisin hayatını kaybedip 28'inin de yaralandığı Gaziantep, olayın üzerinden geçen 2 günlük sürenin ardından yeterince gündeme gelemenin sancılarını yaşıyor. Şehrin, 1987'den beri taşıdığı "Büyükşehir" ünvanı da tehdit altında... Bir kaç hafta önce Bursa'da yaşanan canlı bomba saldırısının, olayda canlı bomba dışında ölen kimse olmamasına rağmen Türkiye gündemini neredeyse ortalama bir Survivor bölümü kadar meşgul edebildiğine dikkat çeken Gaziantepliler, "Büyükşehirse biz de Büyükşehiriz, canlı bombaysa burada alası patladı. Nerdeyse koca Emniyet Müdürlüğü komple havaya uçuyordu. Eksiğimiz yok fazlamız var..." sözleriyle yapılan ayrımcılığa tepki gösterdiler.  En ağırlarına giden şeyin, kendilerine bir dönem ilçeleri olup sonradan il haline getirilen Kilis'le aynı muamelenin yapılması olduğunu belirten Gaziantepli esnaf Hacı Durdu Şekipoğlu(56), gerek nüfus gerek sanayileşme olarak Kilis'ten fersah fersah ötede olan şehrin bu muameleyi hak etmediğine işaret etti. "Hadi gene Bursa'yı bir nebze olsun hazmedebiliyor insan. Neticede bizden daha batıdalar. O açıdan biraz daha ilgi görmesi normal belki ama buraya da Kilis gibi gün aşırı roket düşmüyor ki. Hem sınırdan daha içerdeyiz hem de 2 milyon insan yaşıyor lan burada!" diyen Şekipoğlu, saldırının büyüklüğü de göz önüne alındığında Gaziantep'in en azından 1 gün boyunca TT listesinde kalmayı hak ettiğini ifade etti.  Şehirden yükselen tepkilere karşılık olarak bir açıklama yapan İçişleri Bakanlığı ise "Ha evet ya, orada öyle bir şey olmuş. Biz de duyduk" sözleriyle, öncelik olarak Gaziantep'e geçmiş olsun temennisinde bulundu. Saldırının fazla gündeme gelmemesiyle ilgili olaraksa bu konuda bakanlığın bir sorumluluğu bulunmadığına dikkat çeken Müsteşar Tevfik Saydanlı, "Açıkcası bu bizim alanmıza girmiyor. İnsanlar neyi konuşup konuşmayacaklarına kendi özgür iradeleriyle karar veriyorlar. Onlar da twitter'da falan biraz daha aktif olabilirlerdi. Bugün artık 500 Lira'ya bile TT olabiliyorsun..." sözleriyle Gaziantep'in sorumluluğu biraz da kendisinde araması gerektiğini belirtti.  Tepkilerin ardından olayın araştırılması için bakanlık bünyesinde bir komisyon oluşturulduğunu da sözlerine ekleyen Saydanlı, şöyle devam etti:  "Yanlış anlaşılmasın, saldırıyı değil, saldırının neden ilgi çekmediğini araştırmak için çalışma başlattık. Neticede bize gelen istihbarat, terör örgütlerinin ses getirecek eylemler için büyükşehirleri hedef alacağı yönünde. Eylem ses getirmediyse ya orası büyükşehir değil ya da terör örgütünün büyükşehir tanımında bir sıkıntı var demektir. Kimseyi incitmek istemem ama Gaziantepli vatandaşlarımız belki de şehrin artık o kadar da büyük olmadığı fikrine alışmaya başlasalar iyi olur. Bakalım, henüz net bir şey yok ancak ilk gelen rakamlara göre sanayi falan biraz gerilemiş son yıllarda. İnceliyoruz. Duruma göre o ünvanı geri de alabiliriz..." Bakanlık müsteşarı, bir soru üzerine Büyükşehir ünvanının şu an için sallantıda olmasına karşın Antep'in Gazi ünvanıyla ilgili bir sıkıntı olmadığını ifade ederken, "Hatta eğer bir teselli olacaksa, aldığımız istibaratlara ve IŞİD'den gelen açıklamalara bakılırsa o ünvan önümüzdeki günlerde daha da sağlamlaşacak gibi görünüyor. Derler ya her şerde bir hayır vardır diye. Öyle işte..." sözleriyle de Gazianteplileri rahatlattı.