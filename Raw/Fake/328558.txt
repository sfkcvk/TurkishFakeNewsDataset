Bodrum Nüfusunun %65'inin Bayram Dönüşü Trafiğine Takılmamak İçin İlçeye Yerleşenlerden Oluştuğu Açıklandı... Bayram tatilinin sonuna gelinmesiyle birlikte dönüş trafiği çilesi de başlarken, Bodrum Belediyesi'nden de çarpıcı bir istatistik geldi. Belediye'den yapılan açıklamada, ilçenin 170 bin civarında olan nüfusunun yaklaşık %65'inin son 30 yılda bayram trafiğini çekmektense Bodrum'a yerleşmeyi tercih edenlerden oluştuğu belirtildi. Konuyla ilgili olarak yorum yapan bazı tarihçilerse bu durumun ilçenin Kanuni Sultan Süleyman tarafından fethedildiği 1522 yılına kadar uzanan köklü bir geçmişi olduğu görüşünde.  Konuyla ilgili Bodrum Belediyesi Basın ve Halkla İlişkiler Dairesi Başkanı Yavuz Ayhan Güzelceli tarafından yapılan açıklamada, bu bayram aralarına katılan 291 kişiyle birlikte son 30 yılda bayram trafiği yüzünden Bodrum'a yerleşen İstanbulluların sayısının 101.914 kişiye ulaştığı bilgisi verildi. Kendisinin de 16 yıl önce bir Ramazan Bayramı sonrası Bodrum'a yerleşme kararı aldığını belirten Güzelceli, "Hiç unutmuyorum, aracımla Bodrum'dan çıkıp 15-20 km yolu 1.5  saatte aldıktan sonra 'S.kerler böyle işi. Gitmiyorum lan ben İstanbul'a' diyerek gerisin geri dönmüştüm. Benimle birlikte arkamdaki 4-5 araba daha geri döndü. Şimdi hepsiyle burada çok güzel bir komşuluğumuz' var derken, bunun büyük ihtimalle hayatı boyunca verdiği en doğru karar olduğunun da altını çizdi. Bodrum'a yerleşme kararı alanların çoğunun kendisi gibi önce trafiğe girip biraz çile çektikten sonra geri dönenler olduğunu söyleyen Güzelceli, son yıllarda trafik durumunu gösteren mobil uygulamaların yaygınlaşmasıyla birlikte ilçeden hiç çıkmadan direkt Bodrum'da kalanların sayısının da hızla arttığını ifade etti  Güzelceli, kalanların varsa eşleri dostları aracılığıyla İstanbul'daki mallarını mülklerini sattırıp Bodrum'dan ev ve dükkan alma yoluna giderek buranın küçük esnafını oluşturduğunu belirtirken, bazılarının da kendisi gibi çeşitli kamu kurumlarında işe girdiğini, durumları çok iyi olanların ise hiçbir işte çalışmadan hazırdan yediklerini de sözlerine ekledi. Bodrum Belediye'sinden yapılan bu açıklama tarihçilerin de ilgisini çekti. Marmara Üniversitesi Tarih Bölümü Öğretim Üyesi Doç. Dr. Sadık Burhala, olayın geçmişinin 30 yıldan çok daha gerilere dayandığını belirterek, Türkler'in dönüş trafiği yüzünden Bodrum'a yerleşmelerinin Kanuni dönemine kadar uzanan köklü bir gelenek olduğunu iddia etti. Bodrum'un (O dönemki adıyla Halikarnassos) ilk Türk yerleşimcilerinin Kanuni tarafından burayı fethetmesi için yollanan yeniçerilerden bir kısmı olduğunu söyleyen Burhala'nın tartışma yaratacak iddiaları şöyle: "Fetih tamamlanıyor. Tabii koca ordu, yaz günü, dönüşte o dönemin şartları içinde yollar da çok iyi olmadığı için biraz ağır ilerliyor. Yeniçerilerden bazıları 'Biz Dersaadet'e dönmezuk' diye isyan ederek, Bodrum'a geri dönüyorlar. Kanuni de 'iyi ya zaten fethettiğimiz yere birilerini yerleştirmek gerekiyordu, o iş de aradan çıktı' diye meselenin üzerine gitmeyip isyancıları affediyor. Bir sonraki sene Kurban Bayramı tatilini Osmanlı idaresindeki bu beldede geçirmek için gelen bazı İstanbullular da onlara katılıyor derken bu iş günümüze kadar geliyor. Bunların hepsinin belgeleri Topkapı Saray'ında mevcut...''