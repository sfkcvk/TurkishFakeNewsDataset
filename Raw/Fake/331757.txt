Yerli Otomobil'in Ardından Bir Müjde Daha: Konut Dışında Başka Bir Şeyler Satmayı Hedefleyen İlk Reklam Filmimiz 2023'de Yayında... Cumhurbaşkanı Erdoğan'ın bugün Türkiye'nin önde gelen 5 sanayi ve teknoloji firmasının liderleriyle birlikte duyurduğu yerli otomobil çalışmasının ardından bir müjde de reklam camiasından geldi. Sektörün önde gelen 5 reklam ajansının ortak girişimiyle kurulan 'Yeter Evine de Rezidansına da' Konsorsiyumu, Türkiye'nin konut dışında başka herhangi bir şey satmayı hedefleyen ilk yerli reklam filmini 2023 yılında çekmek için protokol imzaladı. İmza töreninde konuşan Sanayi ve Ticaret Bakanı Bülent Tüfenkçi, Türkiye'nin tarihi günlerinden birini yaşadığına belirterek taşın altına elini koyan tüm ajanslara tek tek teşekkür etti. "İnşallah bu aslan yürekli arkadaşlarımız sayesinde vatandaşlarımız dizi arasında 20 dakika konut reklamı izleme eziyetinden kurtulacaklar. Büyük ve güçlü Türkiye'de ev dışında bir şeylerin de pazarlanabildiğini hep birlikte tüm dünyaya göstereceğiz" diyen Tüfenkçi, reklam yayınlandığında ilk izleyenin kendisi olacağı ve öyle aşırı pahalı bir şey değilse hemen satın alacağı konusunda da teminat verdi. Bakan Tüfenkçi'nin ardından söz alan TBWA Reklam Ajansı Genel Direktörü Cenk Tulahanlı ise projenin Türkiye için olduğu kadar reklam camiası için önemine dikkat çekti. "Bizim de içimiz çıktı devamlı ev reklamı çekmekten. İçinde 'yaşam alanı', 'metroya 5 TEM bağlantı yoluna 7 dakika' sözcükleri geçmeyen bir şeyler çekmek hepimize iyi gelecek. O ürün her neyse onun bir bulabilsek gerisi kolay aslında. Neyse, inanıyorum ki 2023 yılında ülkemize bu reklamı izleteceğiz. Allah utandırmasın" diyen Tulahanlı, sektörün bu zorlu görevin altından kalkabilecek güç ve inanca sahip olduğunu ifade etti.