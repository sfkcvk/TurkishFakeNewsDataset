Taner Yıldız'ın 3 Gün Aynı Gömleği Giymesinin 1. Yıldönümünde Türkiye Bir Kez Daha Yasta... Enerji ve Tabii Kaynaklar Bakanı Taner Yıldız'ın 13 Mayıs 2014’ten başlayarak aynı gömleği 3 gün üst üste giydiği, elim olayın yıldönümünde Türkiye bir kez daha yas tuttu. Yıldız’ın adeta bir kahramanlık destanı yazarak 3 gün boyunca üzerinden çıkartmadığı gömleğin yakası anısına sosyal medyada profil resimleri siyaha çevrilirken, Enerji Bakanlığı'nda sergilenen gömlek gün boyu ziyaretçi akınına uğradı. Anma törenlerinde, Yıldız'la aynı dönemde ayağına fırlatılan bir madenci nedeniyle 2 ay rapor alarak Türkiye'nin yüreğini ağzına getiren dönemin Başbakanlık Müşaviri Yusuf Yerkel de unutulmadı...  Elim facianın 1. yıldönümünde kameraların karşısında geçen Bakan Taner Yıldız, hüzünlüydü. Geçtiğimiz yıl tam 13 Mayıs sabahında giydiği beyaz gömleğin 3 gün üstünden çıkmayacağını baştan hiç tahmin etmediğini belirten Yıldız, “Maalesef insanın başına felaketler beklenmedik yerlerden geliyor işte. Zaten öyle olmasa adı felaket olmazdı di mi?” diyerek konuşmasına başladı. Açıklamaları boyunca yer yer ellerinin titrediği görülen üzgün bakan bu tip faciaların yıldönümlerinde tüm acıların adeta tekrar tekrar yaşandığını şu sözlerle aktardı: “Bir yıldır… Tam bir yıldır o gömlek hala üstümdeymiş gibi biliyor musunuz arkadaşlar? Bazı gecelerde uykumdan uyanıyorum, sanki o gömleğin o kirlenmiş yakası hala boğazımdaymış gibi geliyor, nefes alamıyorum... Dile kolay, tozun toprağın içinde tam 3 gün... Benim gibi her gün duş alıp günde yeri geldiğinde 2 gömlek değiştiren biri için bunun anlamını düşüne biliyor musunuz? Ne diyeyim, Allah bu millete bir daha böyle bir acı yaşatmasın...” Taner Yıldız, açıklamasının ardından gömlek için özel olarak yaptırdığı camdan bölmeyi de “İnşallah bir daha böylesine üzücü vakalar yaşanmaz. Bu bölme ilk ve son olur...” sözleriyle ziyarete açtı. Açılışın ardından gömleği görmek için akın eden vatandaşlar nedeniyle ufak çaplı izdihamlar yaşanırken, aradan geçen 1 yıla rağmen göz yaşları bir kez daha sel oldu. Bakan Taner Yıldız’ın başına gelen gömlek faciasıyla aynı günlerde yine Soma'da ayağını ciddi şekilde burkarak rapor almak zorunda kalan dönemin Başbakanlık Müşaviri Yusuf Yerkel de unutulmadı. Geçtiğimiz yıl Taner Yıldız’ın kirlenen gömleğinin yasını bile tutamadan Yusuf Yerkel’in ayağının burkulduğu haberiyle yıkılan vatandaşlar, o kara günleri bir kez daha acıyla yad ederlerken, Yerkel’in ayağına illegal bir biçimde maden işçisi fırlatılan noktaya çiçekler bıraktılar. O günden sonra ilk aylarda yolda gördüğü kola tenekelerine bile şöyle keyifle vuramayacak kadar derin bir travma yaşadığını belirten fedakar danışman ise “Ama ben zamanla o işçi kardeşimizi affettim, siz de affedin. O olayları unutalım. Ben gerekirse diğer ayağımı da feda etmeye hazırım” sözleriyle bir kez daha olgunuğunu gösterdi. Yerkel, daha sonra o güne damga vuran fotoğraflarını imzalayarak sevenleri ile sohbet etti.