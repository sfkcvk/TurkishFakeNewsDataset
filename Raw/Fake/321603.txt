AGİT Raporuna Sert Tepki Gösteren Hükümetten Uluslararası Birlik Çağrısı: ‘‘Cibuti, Bahreyn siz de bi şey desenize abi şunlara!’’  16 Nisan referandumunun eşit şartlarda yapılmadığını, YSK'nın şeffaf davranmadığını ve sonuçların şaibeli olduğunu açıklayan Avrupa Güvenlik ve İşbirliği Teşkilatı (AGİT)'e yönelik hükümet kanadından gelen tepkiler sürüyor. Dışişleri Bakanlığı, bugün de referandum sonuçlarını tebrik eden Cibuti, Bahreyn, Gine, Katar gibi ülkelere bir çağrıda bulunarak dünyanın geri kalanına karşı destek istedi... Son olarak Beyaz Saray'dan gelen "Trump tebrik için aramadı. Biz de AGİT raporunu bekliyoruz" yönündeki açıklamaların ardından bu akşam bir basın toplantısı düzenleyen Dışişleri Bakanı Mevlüt Çavuşoğlu, Türkiye'deki referandumu şaibeli olarak nitelendiren AGİT'e bir kez daha ateş püskürdü. Örgütü taraflı ve önyargılı olaran nitelendiren Bakan Çavuşoğlu, Türkiye'nin "Doğru dürüst referandum bile yapamayan bir ülke" olarak damgalanmak istediğine dikkat çekerek, uluslararası camiadan destek istedi. "Çok şükür biz de boş adam değiliz, bizim de bi çevremiz var" diyen Çavuşoğlu, referandumun ardından Cumuhurbaşkanı Erdoğan'ı arayarak tebrik eden diğer hükümetlerin seslerini biraz daha yükseltmeleri gerektiğini belirterek şöyle devam etti:  "Tamam, sağolun, varolun ama yani öyle bir aramayla olmaz bu iş. Azıcık sesiniz çıksın ya. Bak biz neler diyoruz AGİT'e, biriniz ağzını açıp da bir şey söylemiyor. Cibuti, Bahreyn, öbür bi ülke daha vardı neydi adı tam hatırlamıyorum şimdi orası neyse abicim siz de bi şey söylesenize şunlar ya!" Söz konusu dost ve kardeş ülkelerden, gerekiyorsa AGİT'e alternatif bir oluşum içine girerek tepkilerini organize bir şekilde dile getirmelerini de isteyen Çavuşoğlu, bundan sonra izlenecek yol haritasını ise şu sözlerle aktardı:  "Siz de mesela Ülke Olduğunu Yeni Öğrendiğimiz Ülkeler Güvenlik ve İşbirliği Teşkilatı'nı kurun. Kısaltması YENİGİT oluyor, o açıdan da anlamlı. Gerçi referandum geçti ama sorun değil yine bir rapor yazın bize. 'Kendilerine güveniyoruz, öyle hileye hurdaya tenezzül edecek bir hükümet değiller' gibi bir şeyler. Sonuçta ele güne karşı, yarın Birleşmiş Milletler'de falan sorarlarsa elimizde resmi bir belge olsun bizim de..." Dışişleri'nin çağrısına henüz diğer hükümetlerden resmi bir yanıt gelmezken, Gine Devlet Başkanı Alpha Conde, "üyelik aidatı gibi bir şey yoksa olabilir aslında" açıklamasıyla yeni topluluk fikrine sıcak baktığını açıkladı.