HDP Heyeti, Kürt Sorunu Diye Bir Şey Olmadığını Öcalan'a Haber Vermek Üzere İmralı'ya Gidiyor... Cumhurbaşkanı Erdoğan'ın Balıkesir'de yaptığı ''Kürt sorunu diye bir şey yok. Senin neyin eksik?'' açıklamalarını Abdullah Öcalan'a aktarmak üzere İmralı'ya gidecek heyette sinirler gergin. HDP Grup Başkanvekili Pervin Buldan, "Şimdi birinin gidip 'Başkanım bizim her şeyimiz tammış. Başbakan bile çıkarmışız...' demesi gerekiyor. Hadi buyrun..." derken, 16 kişi olması planlanan heyet için bu sefer kimsenin gönüllü olmaması nedeniyle kadro kurmakta zorlandıklarını ifade etti.  HDP'li vekiller Sırrı Süreyya Önder ve İdris Baluken ile birlikte bir basın toplantısı düzenleyen Grup Başkanvekili Pervin Buldan, "Böyle bir sorun olmadığını biz de yeni öğrendik. Keşke daha önce söyleseydi Sayın Erdoğan, 2 sene boş yere gelip gitmezdik. Neyse artık..." derken, şu an önlerinde duran en önemli problemin bu durumu İmralı'ya da izah etmek olduğunu kaydetti.  
  
"İşte hafta sonuna doğru gidip önderliğe de söyliycez böyle bir sorun olmadığını... Biz hadi gene sindiririz, neticede ada havası bize de bir değişiklik oluyordu... Ama o adamcağız... Yani boş yere o kadar sene, onca mektup..." sözleriyle içinde bulundukları sıkıntılı durumu özetleyen Buldan, şu an HDP içindeki herkesin bir bahane bularak heyetten yırtmaya çalıştığını da üzülerek ifade etti. HDP'li vekil, daha önce heyette yer almak için başvuran isimlerin nerdeyse tamamının soğuk algınlığı, babaanne vefatı, yan çarpraz bağlarda yırtılma gibi talihsizlikler yüzünden geri çekilmesi nedeniyle şu an 5 kişilik çekirdek kadroyu bile toplamakta zorlandıklarını belirtirek, böyle bir haberi ancak yumuşak üslubu ve hoş sohbetiyle Sırrı Süreyya Önder'in verebileceği konusunda parti yönetiminde ortak bir mutabakata varıldığını da sözlerine ekledi.  
  
Buldan, "Valla şu an için artık görüşmenin en sonunda Sırrı bir şekilde söylesin, sonra fıyalım düşüncesi hakim. Yani işte ' ' gibi yapıp çıkıcaz inşallah" sözleriyle açıklamalarına devam ederken, Sırrı Süreyya Önder'in şaşkınlığı ise dikkatlerden kaçmadı.  "Şimdi bi saniye Pervin bacım... Ne ara varıldı o mutabahata? Benim niye haberim yok?" diyerek araya giren Önder, basın mensuplarının gülüşmelerine ise "Arkadaşlar komik bi şey mi var? Ben niye gülemiyorum?" sözleriyle tepki gösterdi. Sempatik vekil, "Yaa gerekirse çıkar söylerim ama şimdi mesele o değil. Böyle önemli bir haberi Selahattin Başkan dururken benim vermem yakışık almaz. O açıdan yani. Teammül olarak..." diyerek topu HDP Eş Genel Başkanı Selahattin Demirtaş'a atarken, Pervin Buldan'ın "Ya olmadı hepimiz suratımızı asalım. 'Bi sorun mu var çocuklar?' deyince de bir ağızdan 'yok yok hiçbir sorun yok' deriz. Söylemiş gibi oluruz ya olmaz mı?" önerisi de uzun bir süre tartışıldı. Haber yayına hazırlandığı sırada İmralı heyeti içindeki tarışmalar devam ederken, adaya gitmeden önce üzerinde çalışılan ortak stratejik plandan basına sızanlar ise şöyle:  Öcalan'ın dikkati dağıtılacak ve ilgisi farklı konulara çekilecek. Dolar, Galatasaray'ın Başakşehir karşısında aldığı beraberlik ve Survivor All Star'dan bu konuda yararlanılacak.  Erdoğan'ın aslında "Kürt sorunu yoktur, Türk sorunu vardır. Devletin kendine bi çeki düzen vermesi lazım" demek istediği iddia edilecek. Yerse, çözüm sürecinde yeni bir aşama olarak lanse edilecek.   "Lan o kadar mektubu boşuna mı yazdım ben?" derse, "Biz onları sakladık, kitap haline getirip bastırıcaz başkanım. Geliri size kalmak suretiyle" şeklinde teselli edilecek.   Aşırı tepki gösterirse, Sırrı Süreya Önder bir süre yerde bayılma numarası yapacak.