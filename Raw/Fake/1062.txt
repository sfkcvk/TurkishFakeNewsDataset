Ataması Yanlışlıkla Dizi Lisesine Yapılan Öğretmen İstifa Etti  2010-2011 Eğitim Öğretim yılında İstanbul'a tayinini isteyen Matematik Öğretmeni Orhan Çataklı(26)'nın ataması özel bir kanalda yayınlanan dizideki liseye yapıldı. Başlangıçta okulda olan olaylara "E gençler tabi kanları kaynıyor, biraz kulaklarını çekeriz olur biter" şeklinde yaklaşan Çataklı,  öğrencilere sadece 5 ay dayanabildi. Talihsiz öğretmen, geçtiğimiz salı günü İstanbul İl Milli Eğitim Müdürlüğü'ne istifasını sunarak çok sevdiği mesleğinden ayrıldı.
 
 
 İstifasının ardından basına yaptığı açıklamada, henüz okulun ilk günü "Oğlum serseri misiniz siz? Ne bu gömleğin hali? Kravatın nerde senin?" diyerek azarladığı iki öğrenci tarafından darp edildiğini belirten Çataklı, "Ben onları küçük sanmıştım, meğer 25 yaşında adamlarmış. Karnıma yumruğu yiyince nefesim kesildi. Daha sonra şikayet için müdüre gittiğimde, müdürün bıçaklanmış olduğunu ve diğer öğretmenlerin de ona destek olmak için hastaneye gittiğini öğrendim. İki gün koca okulda tek başımaydım. Korkumdan öğretmenler odasından çıkamadım." dedi.
 
 
 Sesinin tonundan oldukça üzgün olduğu anlaşılan talihsiz öğretmen, eskiden görev aldığı okullarda da ufak tefek olaylar olduğunu belirterek, şöyle konuştu: "Orada en fazla kız meselesi yüzünden kavga çıkarken, bu okulda görev sürem boyunca 3 silahlı soygun, 1 adam yaralama, 7 intihar teşebbüsüne şahit oldum. 2 kız öğrencimiz de doğum yaptı. İşin acı tarafı bu olaylar yaşanırken kimse okulda olmuyordu. Sürekli ya kafedeler, bilardo salonundalar ya da karakoldalar. Çoğu zaman yoklamayı akşam TV başında alıyordum. Haftada 18 saat dersim vardı, inanır mısınız bir saat bile ders işleyemedim."  
 
 Her şeye rağmen okulda kalmak için çok çaba sarfettiğinin ısrarla üzerinde duran Çataklı, sırf reytingler yükselsin diye 13. bölümde arabasının yakılmasının bardağı taşıran son damla olduğunu, o noktadan sonra can güvenliği açısından çok sevdiği mesleğine veda etmek zorunda kaldığını belirtti. 
 
 
 Yaşanan bu gelişmeler üzerine kameralar karşısına geçen İstanbul İl Eğitim Müdürü Nihat Doğan ve dizi yapımcısı Fikret Atik, "Dizi Lisesi" uygulamasını
savunarak, bu projenin okuldaki şiddet olaylarını azaltmaya yönelik bir çalışma olduğunu belirttiler. "Orhan Hoca" az daha dayanabilse, öğrencilerin Ölü Ozanlar Derneği'ndeki gibi yola geleceklerini iddia eden Fikret Atik, "Saygıdeğer Hocamız biraz tezcanlı çıktı. Halbuki şu şubat tatilini bi atlatsa bütün çocuklar kendisine saygı duymaya başlayıp, 'aman hocam biz çocukmuşuz da siz bizim gözümüzü açtınız' diyerek kendisinden af dileyeceklerdi. Hatta sayın Doğan ile birlikte kendisini erken emekli edip, çocukların bunu engellemek için uğraşması gibi planlarımız da vardı ancak kısmet değilmiş ne yazık ki" sözleriyle, istifa kararı karşısında duyduğu üzüntüyü dile getirdi.