Suikast, Katliam ve Terör Çağrılarına Rağmen Herhangi Bir Ceza Almayan Akit TV, Türkiye'nin İlk ''Yasaiçi Terör Örgütü'' Olmak İçin Adalet Bakanlığı'na Dilekçe Verdi Geçtiğimiz günlerde Cumhuriyet Gazetesi çalışanlarına yönelik yaptığı suikast çağrısının ardından bugün de İstanbul'un çeşitli semtlerine yönelik katliam ve terör çağrısı yapan Akit TV, kendilerine sağlanan hukuki dokunulmazlık avantajını bir adım daha ileri götürmek için harekete geçti.  Bugüne dek çeşitli vesilelerle yaptıkları suikast, katliam, iç savaş ve terör çağrıları hukuki makamlarca görmezden gelinen Akit TV, kendilerine fiili olarak sağlanan hukuki dokunulmazlığın yasal bir zemine oturtulması için bugün Adalet Bakanlığı'na dilekçe verdi. Çalışmalarına bundan böyle "Türkiye'nin İlk Yasaiçi Terör Örgütü" sıfatıyla devam etme taleplerini içeren dilekçenin Bakanlığa teslimi öncesi bir basın açıklaması Akit TV Genel Yayın Yönetmeni Süleyman Akyazcı, "Artık bu işin bir adını koyalım ki sonra sıkıntı çıkmasın" sözleriyle sürecin herkes için hayırlı olmasını temenni etti. Bir başkası tarafından 10'da 1'i dile getirilse "halkı kin ve düşmanlığa tahrik", "cinayete azmettirme" ve "teröre destek" suçlarından yargılanacağı söylemleri rahatlıkla dile getirebilmelerine olanak sağlayan başta geçmiş ve şimdiki AKP'li Adalet Bakanları olmak üzere tüm yetkililere teşekkür eden Akyazcı, dilekçenin gerekçesini ise şu sözlerle açıkladı: "Şu ana dek iyi anlaşıyoruz, Allah razı olsun ortalama bir terör örgütü yayın organı çizgimizi sürdürebilmemiz noktasında bize her türlü imkan ve kolaylık sağlanıyor ama ülkenin durumu da malum. Yarın ne olacağı belli olmaz. Madem bizim söylemlerimiz ve eylemlerimiz herhangi bir şekilde suç kapsamına girmiyor o zaman bunun hukuki olarak da teminat alınmasını istemek hakkımız. Yasal Terör Örgütü sıfatının resmiyet kazanmasıyla birlikte kafamızda herhangi bir soru işareti kalmadan, yarın bir gün rüzgar tersine dönerse başımıza bir iş açılır mı endişesi olmadan terör, suikast ve iç savaş çağrısı yapabilmemizin de önü açılmış olacak..." Dilekçeyle sadece söylemsel olarak değil, yarın bir gün gerektiğinde cinayet ve katliam çağrılarını bizzat eyleme dökme noktasında da gereken yasal altyapının sağlanacağına dikkat çeken Akit TV Genel Yayın Yönetmeni "Gerçi inşallah bize gerek kalmadan çağrılarımıza uyan izleyicilerimiz zaten çıkacaktır ama en kötü ihtimalle kimse çıkmazsa biz yasal bir terör örgütü olarak taşın altına elimizi koymak isteriz." ifadelerine yer verdi.