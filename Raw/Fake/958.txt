İngiliz Kraliyet Ailesi'ni Sarsan Gelişme Sık sık tebdil-i kıyafet halk arasına karışması (ve prens olması) ile tanınan Prens Henry'nin son halk arasında yaşama macerası, İngiltere Kraliyet Ailesi için trajik bir şekilde sonuçlandı. Henry'nin tahttan feragat ettiğini ve hayatının geri kalanını İstanbul'da sürdürmeyi düşündüğünü söylemesi, Ada'da soğuk duş etkisi yaptı.

 

İngiltere tahtının gelecekteki varisi olarak gösterilen Prens Henry, yıllardır halktan biri gibi yaşamak için her tür ortama girmesi, esnafla senli benli olması ile dikkat çekiyor, mutevazi tavırları nedeniyle İngiliz halkı tarafından da çok seviliyordu.
 
Daha çocukken yardım kuruluşlarında çalışmaya başlayan ve kılık değiştirip yaşlıların karşıdan karşıya geçmesine yardım eden Prens, birkaç sene önce Afganistan'da görev yapan İngiliz kuvvetlerine kısa dönem er olarak katılmış, olay basına yansıyınca birliğinin güvenliği için risk oluşturması sebebiyle İngiltere'ye geri dönmek zorunda kalmıştı.
Kraliyet Ailesi'nin de onayladığı bu tebdil-i kıyafet maceraların sonuncusu ise İstanbul'da gerçekleşti. Ancak bu defa olaylar beklendiği gibi gelişmedi.

 
 
Kraliyete yakın kaynakların belirttiğine göre Prens Henry İstanbul'da halktan biri gibi dolaşmaya başladıktan sonra ciddi bir barınma sorunu ile karşı karşıya kaldı. Bir iki hafta ucuz motellerde kalan Prens daha sonra İstanbul'da edindiği arkadaş çevresi ile birlikte eve çıkmaya karar verdi. Henry kısa sürede kendini dini cemaatlerin içerisinde buldu.

 
 
İngiliz gizli servisinin yaptığı istihbarat çalışması neticesinde, Henry'nin Sultanbeyli'de bir dairede sekiz arkadaşı ile birlikte yaşadığını ve bir dersanede İngilizce öğretmeni olarak çalışmaya başladığını öğrenen Kraliyet Ailesi, işin kontrolden çıktığını düşünerek Henry'i geri çağırdı. İngiltere'ye dönmeyi reddeden Prens Henry'nin, "Abiler '200 kişiyi daha Zaman Gazetesi abonesi yapmadan dönersen hakkımızı helal etmeyiz şakirt' diyor. Daha 6 kişi bulabildim. Bu şartlarda nasıl İngiltere'ye döneyim mubarek?!" şeklinde bir gerekçe öne sürmesi olayın boyutlarının sanıldığından daha vahim olduğunu ortaya koyuyor.
 

 
 
Henry'nin yeni arkadaşları ise muhabirimize Henry'nin prens olduğunu yeni öğrendiklerini, mütevazi kişiliği ve çalışkanlığı ile cemaatlerine kısa sürede uyum sağladığını söylediler. Tüy bıyık bıraktığı ve dudaklarının şimdiden muhafazakar islamcı ıslağı olduğu gözlerden kaçmayan Prens Henry ise basına konuşmayı reddetti. 
  
Henry'nin çok güzel maklube ve patatesli yumurta yaptığı da gelen bilgiler arasında.