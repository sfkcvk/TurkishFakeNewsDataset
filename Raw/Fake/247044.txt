Dışişleri Bakanlığı’ndan İdamlar Konusunda Mısır'a Çağrı: ''Bi 100 tane falan ayırın, önümüzdeki seçimlerde bize lazım olacak...'' Mısır’da 529 kişiye idam kararı verilmesinin ardından bugüne kadar resmi bir kınama yapmamış olan Türkiye, sonunda devreye girdi. Bir hayli hassas içeriğe sahip olan konuyu Suudi Arabistan ve Katar’la da masaya yatırdıklarını bildiren Dışişleri Bakanlığı, idamların en azından bir kısmını kınayabilmek için gerekli izinlerin alınma safhasında olduklarını belirtti. Bu kapsamda Mısır’a “Müsriflik yapmayın, idareli idareli idam edin” çağrısında bulunan bakanlık, Türkiye’yi bu denli ilgilendiren bir kararın uygulanmasında yaklaşan cumhurbaşkanlığı ve 2015’te gerçekleşecek genel seçimlere dikkat edilmesi gerektiğine de vurgu yaptı. Mısır’a yönelik yapılan çağrıya ilişkin ilk açıklama bu sabah Dışişleri Bakanlığı Müsteşar Yardımcısı Ahmet Vahit Gürtan’dan geldi. Türkiye hakkında, bir süredir Mısır konusunda konuşmayıp idamlara ses çıkartmadığı için haksız bir intiba yaratılmaya çalışıldığını belirten Gürtan, konuya daha geniş bir açıdan bakılması gerektiğini belirtti. “Bugün idamı kınamadık olay bitti diye bir şey yok. Şimdi 529 Mısırlı’nın idamını kınadın, peki, bizim kınamamız yüzünden kalbi kırılacak 30 milyon Suudi kardeşimizi napıcaksın? Ölen hadi kurtulur da, gönül yarasıyla kalanlar ne olacak?” diyen Müsteşar Yardımcısı, Türkiye olarak Ortadoğu’da tek bir kişinin bile duygusal olarak incinmemesi için diplomatik temasların sürdüğünü kaydetti. Suudi Arabistan’la görüşmelerinden detaylar da veren Gürtan, şu an için uluslararası arenada olmasa da Gümüşhane ölçeğindeki il mitinglerinde, arıtma tesisi açılışlarında ve ayda bir defayı geçmemek üzere Ak Parti grup toplantılarında idamların rahat rahat kınanabileceği bir mutabakata varıldığını aktardı. Bu mutabakatın bir süre sonra genişletilebileceğini umduklarının altını çizen Müsteşar Yardımcısı, Mısır hükümetinden kısa vadede idamların en azından zamana yayılması yönünde bir talepleri olduğunu belirterek şöyle devam etti: “Bakın bizim dinimizde israf haramdır. Sırf bu yüzden bile 529 kişi küt diye idam edilmez. Üstelik yani Türkiye’yi bu kadar yakından ilgilendiren bir konuda mutlaka duyarlı olunmalı. 5-10 kişinin idamına ses çıkarmamak nerede, 500 kişininki nerede? Ayrıca hepsini şimdi asarsanız konu hemen kapanacak. Mısır'ı tam bilmiyorum ama bizim insanımız çabuk unutur. Bugün 500 kişi asarsın, yarın seçim öncesi rabia işareti yapınca anlamaz, Mısır deyince 'Ay piramitler çok güzel' der bizim halkımız. Yani sesli düşünüyorum, on-onbeş tane şimdi assanız, bir o kadar da Ağustos’ta bizim cumhurbaşkanlığı seçimi olacak onun öncesinde olsa. 2015’de genel seçim var, onu düşünüp bir 100 kadar koy kenara. Kaçmıyo ya canım adamlar... ” Dışişleri Bakanlığı’nın dostane çağrısına ilk yanıtsa Mısır Adalet Bakanı Fettah El Shaim’den geldi. Çağrının henüz resmi kanallar aracılığıyla kendilerine ulaşmadığını ancak açıklamaları dinlediğini belirten Shaim, gazetecilere yaptığı kısa değerlendirmede “Açıkcası epeydir sesleri çıkmadığı için biz Türkiye konusunu çoktan unutmuştuk. İyi oldu hatırlattıkları. Neyse, ne zaman kimin idam edileceğine dair SMS oylaması da istiyorlar mıymış bi sorun bakalım...” sözleriyle, Türkiye’nin içişlerine verdikleri önemi bir kez daha vurguladı.