Tüm Çabasına Rağmen Ekonomik Krizi Tekrar Kucağında Bulan Erdoğan'dan Muhalefete Sert Çıkış: ''Lan hani YSK'da sabahlayacaktınız!?'' Seçim döneminde yaptığı skandal açıklamalar, düşük miting performansı ve ekonomik krizi daha da derinleştireceğine dair verdiği tüm sinyallere rağmen bir seçimden daha zaferle ayrılmanın şokunu yaşayan Cumhurbaşkanı Erdoğan'a, bir darbe de mücadeleyi erken bırakan rakiplerinden geldi.  24 Haziran seçimlerinin gayri resmi sonuçlarına göre yüzde 52'lik oyla bir kez daha Cumhurbaşkanı seçilen Tayyip Erdoğan, kampanya döneminde aksi yönde gösterdiği tüm çabaya rağmen ekonomik krize ülkenin başında girecek olmanın şaşkınlığını yaşıyor. Kampanya döneminde elle tutulur bir vaat vermemekten, ''ülkeye buzdolabını biz getirdik'' tarzı açıklamalara kadar her şey yapmasına ve izleyeceğini vaat ettiği ekonomik politikalarla zaten gönülsüz olan yabancı yatırımcıları daha da ürkütmesine rağmen ısrarla kendisine oy veren seçmenlere sitem eden Erdoğan, ''Hadi bu kardeşlerimiz neyse. Benim ne söylediğimi pek de dinlemeden kafadan alkışlayacak kadar büyük bir aşkla bağlılar zaten. Kendilerine pek de bir şey diyemiyorum ama peki bu muhalefete ne oluyor?'' ifadelerine yer verdi. Rakiplerinin kısa kampanya döneminde sergiledikleri gayret ve oylara sahip çıkma yönünde yaptıkları iddialı açıklamalara güvenip ''Herhalde bu iş gene son ana kadar kafa kafaya gider, bunlar da bu sefer YSK'dan çıkmayıp beni en temiz şekilde bu dertten kurtarırlar. Hem gerektiğinde gitmesini de bilen olgun ve demokratik bir lider olarak gönüllerdeki yerimi muhafaza ederim hem de 6 ay sonra memur maaşlarını nasıl ödeyeceğimizi düşünme derdinden, vaktiyle o kadar laf ettikten sonra IMF'in kapısına gitme eziyetinden yırtarım'' diye düşündüğünü belirten Cumhurbaşkanı Erdoğan, şöyle devam etti: ''Ancak maalesef üzülerek söylüyorum, beklentilerimizin karşılanması noktasında hayal kırıklığına uğradık. Gece yarısı bile olmadan bu iş bitti diyip gittiler. Hatta onu bile demediler. Özellikle Muharrem Bey'in adeta 'Al kimden para buluyorsan bul, ne yapacaksan yap' diyen bu tavrı beni fevkalade üzdü ve incitti. Napayım, gidip YSK'ya kazandığım seçim için ben mi itiraz edeyim? Madem uğraşmayacaktınız ne diye ümit verdiniz bize? Bir müslüman bir müslümana bunu yapabilir mi?'' Şu an için tek tesellisinin AK Parti olarak mecliste çoğunluğu alamamış olmak olduğunu da sözlerine ekleyen Erdoğan, ''Orada biliyorsunuz şu an çıkaracağımız her yasada Sayın Devlet Bahçeli'nin de onaylaması gibi bir zorunluluk doğdu. Bakalım belki önümüzdeki süreçte almak zorunda kalacağımız bir takım sıkıntılı kararlarda o şekilde bir mazaret imkanı doğabilir. Hani biz yapmadık da bu yaptı şeklinde... Hayırlısı artık...'' diyerek yeni dönemin herkes için hayırara vesile olmasını diledi.