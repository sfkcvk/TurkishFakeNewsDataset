1 Mayıs’ta Bütün İşçileri Taksim Meydanı'na Davet Eden Büyükşehir Belediyesi: ‘Bi el atsanız 2 ayda bitiririz aslında bu inşaatı...’ 1 Mayıs İşçi Bayramı'na her sene olduğu gibi bu sene de "Taksim'de kutlama yapılacak mı?" tartışmaları damgasını vururken, Valilik'ten yapılan "Kesinlikle Taksim'e giriş yok" açıklamasının hemen ardından İstanbul Büyükşehir Belediyesi'nden ilginç bir davet geldi. Sabah saatlerinde Büyükşehir Belediyesi adına mikrofonların karşısına geçen Basın Sözcüsü Durali Ongun, İstanbul'daki tüm işçileri 1 Mayıs sabahı Taksim Meydanı'na davet ederken, "Ellerinde kazma-kürek olursa daha iyi tabii ama isterlerse orak ve çekiçleri ile bile gelebilirler. Gün emeğin gücünü gösterme günüdür. Herkes bir kazma, bir çekiç vursa 2 ayda bitiririz o işi..." ifadelerine yer verdi. Aksaray'da bulunan Büyükşehir Belediye Binası önünde kısa bir basın toplantısı düzenleyen Durali Ongun, Valiliğin açıklamalarının aksine 1 Mayıs'ta Taksim'e gelecek tüm işçilere kapılarının sonuna kadar açık olduğunu kaydetti. "İşçilerimiz, yani 1 Mayıs'ın gerçek sahipleri bunu temsili bir gösteri olarak düşünsünler. Burada hem sembolik olarak bir emek gösterecekler, hem de iki işin ucundan tutarak emeğin, işbirliğinin gücünü tüm dünyaya ispatlayacaklar" diyen Ongun, 1 Mayıs’ın gerçek anlamına bu sayede daha da yakınlaşılacağını vurguladı. Ongun, "Esasen bayramın esas mesajında da dediği gibi bizim de gönlümüzden ‘Dünyanın tüm işçileri birleşin!’ demek geçiyor ama o kadar adama gerek yok şu an. İstanbul’dakiler gelse yeter. İki temel, bi sömel atsalar, ne biliym bi hiltinin ucundan tutsalar o bile kafi" derken, meydana olay çıkarmak için gelecek olan illegal örgütlenmeler de şu sözlerle seslendi: “Buradan Taksim’i kırıp dökmek isteyen vatandaşlarımıza da sesleniyorum. Buyursunlar, özellikle Tarlabaşı-Dolapdere tarafına diledikleri gibi girişsinler. Taş üstünde taş bırakmasınlar, hiçbir sakıncası yok. Şu kentsel dönüşüm işi bitene kadar iyice bi kurtlarını döksünler. Emniyet birimlerinden de söz aldık, kesinlikle kimseye müdahale edilmeyecek...” Çağrıya temkinli yaklaşan sendikalar ve işçi örgütleri cephesinde ise Taksim Meydanı'nda kutlama yapma fikri tekrar tartışılmaya başlandı. Büyükşehir Belediyesi'ni fırsatçılıkla suçlayan DİSK Genel Başkanı Mümtaz Öğer, "İyi niyetli olduklarını bilsek girer çalışırız yani ne olacak ama burada açıkça bir sömürü kokusu alıyoruz" derken, en azından 1 Mayıs'ta böyle bir şeyin yaşanmasına kesinlikle izin vermeyeceklerinin altını çizdi. Kutlamalar için İstanbul'da henüz şantiye haline gelmemiş bir bölge arayışına girdiklerini de belirten Öğer, "Bir tek Çatalca civarında bir sokakta ve Fatih Sultan Mehmet Köprüsü üzerinde herhangi bir çalışma olmadığını tespit ettik. En olmadı kutlamaları o bölgelere doğru kaydırmayı düşünüyoruz. Kimsenin emeğimizi sömürmeye hakkı yok!" sözleriyle, sermayenin oyununa gelmeyeceklerini bir kez daha vurguladı.