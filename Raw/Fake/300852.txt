Kadrosunda Bir Güreşçi, Bir Aktar, Bir Basketçi ve 16 Tane Tarihi Kostümlü Er Bulunan Ak Saray Merak Uyandırıyor: ''N’oluyo lan içeride?'' Cumhurbaşkanlığı Külliyesi’ne yapılan danışman atamaları kafaları karıştırmaya devam ediyor. Güreşçi Hamza Yerlikaya ve şifalı bitkiler uzmanı Ahmet Maranki'nin ardından bugün de basketbolcu Hidayet Türkoğlu'nun danışman kadrosuna katılması, dikkatlerin yeniden aynı soruya çevrilmesine sebep oldu: ''Şu değişik kostümlü erleri de say... Napıyo bunlar içeride ya?" Vatandaşlar arasında derin merak uyandıran ‘’Külliye’de neler oluyor’’ sorusu, Hidayet Türkoğlu’nun da Saray’a danışman olarak atanmasından sonra yeniden alevlendi. İçeride tahminlerin dışında çok farklı bir şey olduğunu düşünen vatandaşların aksine, siyaset bilimi uzmanları ise konuya daha temkinli yaklaşıyor. “Çok da öyle kafa yoracak bir şey yoktur ya… Yani heralde… ” diyerek atamaların makul bir sebebi olabileceğini belirten İstanbul Üniversitesi Siyaset Bilimi Anabilim Dalı Başkanı Prof. Dr. Saim Kardelen, basit düşünülmesi gerektiği konusunda ısrarcı: ‘’Malum bahar geliyor, komple esaslı bir temizlik gerek. Güreşçi ıslak perdeleri taşıyordur, basketçi de onu asıyordur işte… Aktar da bunlara çay yapsa… Olay bu bence... Çok da merak edecek bir şey yok o yüzden. Yani… Neticede orada da bir aile yaşıyor, durum bundan ibaret, heralde… Diyorum ben...” Uzmanlar her ne kadar duruma temkinli yaklaşsa da, vatandaşlar yapılan açıklamalardan tatmin olmuş görünmüyor. Özel bir araştırma şirketinin yaptığı “Saray’da neler oluyor? Sizce o danışmanlar ne için kullanılacak?” başlıklı araştırma da bu durumu teyit ederken, Ak Saray'daki gizemli  kadrolaşma ile ilgili öne çıkan tahminlerse şöyle:  Valla bir güreşçi, bir aktar, bir basketçi, bir de laz alırlarsa güzel fıkra çıkar. Belki de hedefleri odur. Saray orası neticede, bir takım eğlenceler düzenlenecek...  Sayın Cumhurbaşkanımız olimpiyatlara hazırlanıyor bence. Dalını tam kestiremiyorum ama güreşle basketi bir potada eriten bir şey belli ki. Doping konusunda ağzımız yandığı için Aktar da doğal güçlendirici karışımlar hazırlıyordur. Alla yolunu açık etsin...  Survivor'a katılacak diye bir şey duydum ben ama? Eski futbolculuğu da var. Alırlar Nouma'nın Yattara'nın kontenjanından…  Yani aslında hepsini bir araya getirdiğinde, uzun, güçlü, sağlıklı ve savaşçı bir profil çıkarıyor ortaya. Genetik bir takım melezeleme çalışmaları döndüğünden şüpheleniyorum...  Onlar yine bir şekilde açıklanır, neticede işinde gücünde adamlar, bir görev bulunur da beni esas düşündüren Yiğit Bulut. O tam n’apıyor? Allahım inşallah gerçekten bir şeyler danışılmıyordur ona...  Malum bu sene seçim yok ama bi şekilde halkın karşısına da çıkmak gerekiyor. E açılış töreni de bi yere kadar... O yüzden ben yaza doğru şöyle Tüm Türkiye'ki dolaşacak esaslı bir kumpanya bekliyorum. Cumhurbaşkanımız hitabet sanatını konuşturur, Hido ateş üfler, Hamza taş kırar falan...  Basketçi, güreşçi, aktar, jöleli... Bakalım önümüzdeki dönem öfkeli, bilgin ve sakar da kadroya katılırsa o zaman tablo daha netleşecek benim için...