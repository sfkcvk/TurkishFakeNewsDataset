Sınav Dönemi Öncesi Not Arayışlarını Hızlandıran Gencin Yılışıklığı, Mevsim Normallerinin Üstünde Seyrediyor Yaklaşan sınav dönemi ile birlikte ülke genelindeki üniversitelerde sinirler gerilirken, Yıldız Teknik Üniversitesi Maden Mühendisliği Bölümü öğrencileri bir kez daha Baran Doğanlı gerçeğiyle yüz yüze kalmanın sıkıntısını yaşıyorlar. Normal zamanda okulda pek görünmeyen Doğanlı'nın sınavlar yaklaştıkça artan telefon trafiği ve tacizleriyle birlikte, ilk kez gördüğü adamlara "kanka naber ya?" şeklinde yılışması bölüm içerisinde mide bulandırmaya devam ediyor. Yıldız Teknik Üniversitesi’nde yaklaşan sınav dönemi ile ders notu arayışlarına hızlı bir giriş yapan madem mühendisliği öğrencilerinden Baran Doğanlı; bitmek bilmeyen tacizleriyle bölüm arkadaşlarını haklı nefretini daha şimdiden kazanmış durumda. Telefon, WhatsApp, SMS, e-mail demeden arkadaşlarına kan kusturmayı başaran Baran’la tesadüfen ilk kayıtlar esnasında tanıştıklarını söyleyen Erdinç Karasular (20), dönüp baktığında, lanetle andığını söylediği o günleri şu sözlerle anlattı: "Hasbelkader kayıtlar esnasında önlü arkalı denk geldik Baran’la. Bir an sorduğu ‘Kardeş Başbakanlık Bursu karşılıksız mıymış?’ sorusuyla başlayan diyalog maalesef bugün her sınav döneminde yaşadığım şu strese, şu karın ağrılarına dönüştü. Ha şimdi Baran arayacak, ha şimdi notları soracak derken sınav stresini unutup bu adamın derdine düştüm..." Doğanlı'yı birkaç kez başından savmaya çalıştığını ancak çabalarının her defasında yılışıklık duvarına çarparak geri döndüğünü belirten Karasular, “Artık 'nalet olsun, vereyim de kurtulayım' kafasına geçtim. Sınav dönemi telefonum çaldığında ekrana bile bakmadan ‘Selamın Aleyküm Baran’, 'Merhaba Baran', ‘Naber Baran’, ‘Ooo nasıl gidiyo Baran?’ diye açıyorum. Hemen ardından daha onun sormasına fırsat vermeden, ‘Notları nereye getireyim Baran?’, ’Sana hangi not lazım Baran" diye ben soruyorum.” derken, bir şekilde Baran Doğanlı gerçeğiyle yaşamaya alıştığını da sözlerine ekledi. Baş belası gencin bölümden bir başka arkadaşı olan Çetin Dikiloğlu (21) ise, öncelikle Baran’ın arkadaşı falan olmadığını, aslına bakılırsa kendisini şu ana dek görmediğini ama bir şekilde telefon numarasını zamanında kaptırmış bulunduğunu ifade etti. Sınav dönemlerindeki tacizin en önemli mağdurlarından olan Dikiloğlu, “Eskiden telefonuma mesaj gelince heyecanlanırdım. 'Acaba eski sevgilimden mi? Hadi olmadı mağaza indirimlerinden mi?' diye. Ama şu anda hepsinin net bir biçimde Baran’dan geldiğini biliyorum. İnanın EGM’den gelen mesajlara bile hasret kaldım…” sözleriyle içinde bulunduğu çaresizliği dile getirdi. Herhangi bir çözümü olmadığı için durumu artık kabullendiklerini de sözlerine ekleyen Dikiloğlu; "Hayır yani mühendislik fakültesi dediğin de bir avuç adam. Hattını değiştirmek de çözüm olmuyor. Beş tane hat değiştirdim, bütün eski sevgililerimin numaraları gitti ama yine kurtulamadım bu heriften. Saatini buluyor da arıyor. Olan yine numaralara oldu. Artık içip içip Baran'a mesaj atıyorum..." dediği esnada telefonu çalarken, arayanın Baran olduğunu görünce çok büyük bela okuyarak oradan uzaklaştı.