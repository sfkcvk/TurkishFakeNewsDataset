Ayvalık Yazlıkçılar Birliği Uyarıyor: ''Saçmalamayın, gidip 1 hafta otelde tatil yapın...'' Ayvalık’ta tatil olanca durağanlığı ve sıkıcılığı ile devam ederken akşam saatlerinde Ayvalık Yazlıkçılar Birliği Başkanı Gıyasettin Altıncuma beldeleriyle ilgili çarpıcı açıklamalara imza attı. Nemli kalan şortunu kurusuyla değiştirdikten sonra kamuoyunu basit bir matematik hesabı yapmaya davet eden Altıncuma, "Bakın dostlarım, şimdi yazlık dediğinin en kötüsü 100 bin lira. Bu parayla çok rahat 20-30 yaz ailece otelde tatil yapabilirsiniz. Kimse o kadar para verip burada okeye, akraba terörüne maruz kalmak zorunda değil. Azcık matematik ya, lütfen..." diyerek yazlık almanın hiçbir mantığı olmadığını kaydetti. Altıncuma'nın sözleri yıllardır Ayvalık'a muhtaç olan yazlıkçılar tarafından da sık sık alkışlarla desteklendi. Yazlık almadan önce her şeyin enine boyuna düşünülmesi gerektiğini söyleyen Altıncuma, özellikle çocuklu alilelerin kesinlikle almaması gerektiğini vurguladığı konuşmasına şu sözlerle devam etti: "Çoluğunuzu çocuğunuzu da düşünün arkadaşlar. Bakın bir haftalık tatil olsa o da hiçbir şey yapamaz, en fazla bir hafta bakar bakar döner, ama yazlık öyle değil. Bugün olmazsa yarın, yarın olmazsa bir gün... İlla bir şey oluyor... Yemin ediyorum her gün kızım 'Baba akşam arkadaşlarla sahile gidiyoruz' dediğinde uyuyamaz oldum. Mikrofon başındayken Yaşar Albayıma da buradan teessüf ediyorum, zaptedemedi gitti oğlunu" Konuşması sürekli etraftan gelen topları çocuklara geri atmak için kesilen Altıncuma, sıkıntıların sadece bununla da sınırlı olmadığını ifade etti. Yazlığı satın aldığından beri başta akraba ve aile dostları olmak üzere hizmet etmediği kimse kalmadığını söyleyen veteran yazlıkçı, sadece bu yaz gelen eşi dostu memnun etmek için yaklaşık 8 kilo verdiğini açıkladı. “Eniştesi gider dayısı, dayı gider halası, ailecek perişan durumdayız” diyen Altıncuma, evine gelen herkesin memnun ayrıldığını haber alan otel sahiplerinin kendisine şef garsonluk teklif ettiğini de söyleyerek durumun ciddiyetine vurgu yaptı. Konuşma devam ederken, Yaşar Albay’ın oğlunun Kerem'in “Gıyasettin amca siz daha buradaysanız ben sizin eve geçeyim, Pelin orada yalnız kalmasın şimdi, korkar falan di mi?” teklifiyle ortam giderek gerilirken, baygınlık geçiren Gıyasettin Bey’in imdadına iki blok altta oturan Doktor Fahri Bey yetişti. Gıyasettin Altıncuma’ya ilk müdahalesi yapılırken söz alan Gıyasettin Altıncuma'nın eşi ve aynı zamanda Ayvalık Yazlıkçılar Birliği Başkan Yardımcısı Gül Altıncuma ise, “Gençler işte, işleri güçleri şaka ehehe… Bir de bu yazlıkçılar başkanlığı şeyi çıktı başımıza. Kitlediler, resmen Gıyasettinime kitlediler bu işi” dedikten sonra kayınvalidesi, kayınbabası ve görümcülerinin eli kulağında olduğunu söyleyerek yemek yapmak üzere basın toplantısını noktaladı.