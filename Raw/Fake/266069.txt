Taner Yıldız, Kesilen Zeytin Ağaçları Hakkında Konuştu: “Zeytini marketten de alırsın ama termik santral öyle mi?” Soma’nın Yırca Köyü’nde termik santral yapımı için 6,000 zeytin ağacının kesilmesi ve kesime direnen köylülerin güvenlik görevlileri tarafından darp edilmesinin ardından ilk resmi açıklama Enerji Bakanı Taner Yıldız’dan geldi. Gösterilen tepkilere anlam veremediğini belirten Yıldız, “Yani poğaçalarımızdan çöreklerimize her yerde çok şükür zeytin var. Bugün en ufak bakkala bile gitsen zeytin bulursun. Ama termik santral öyle mi? Santralli açma iste bakalım bulabiliyor musun?” sözleriyle konunun farklı kesimlerce istismar edildiğini söyledi. Yırca’da yapım çalışmalarına başlanan termik santralle ilgili olarak bugün düzenlediği basın toplantısında gazetecilerin karşısına çıkan Enerji Bakanı Taner Yıldız, hayli öfkeliydi. “Sene olmuş 2014, hala ağaçla, zeytinle termik santrali kıyaslayanlar var. Oradaki köylü kardeşlerimizi, dedelerimizi, ninelerimizi de yanlış yönlendirip dayak yemelerine neden oluyorlar. Ne diyim, yazıklar olsun...” diyerek sözlerine başlayan Yıldız, Türkiye'yi santrallerine sahip çıkmaya davet etti.  Bakan Yıldız, “Ağaç enerji üretiyor mu arkadaşlar? Yani teknik olarak üretiyor da anca kendisine yetecek kadar. Ampul bağlasan yakmaz, ütü bağlasan çalıştırmaz. Öyle bıraksan 500 sene uzar da uzar. Tamamen israf... Topraktan minerali alıyor, havadan karbondioksiti alıyor, ülkemizin değerli su kaynaklarını alıyor. Peki yaptığı ne? Şu kadarcık zeytin. Bu mudur yani verimlilik?” derken, Enerji Bakanlığı olarak ülkenin kaynaklarının bu şekilde heba edilmesine kesinlikle göz yummayacaklarının altını çizdi. Buzdolabında azıcık buruşsa zeytinin yüzüne bile bakmayacak bir takım kişi ve grupların, sırf hükümet karşıtlığı adına bugün ağaca sahip çıkarmış gibi göründüklerini belirten Taner Yıldız, termik santral içinde açılacak “Termik Store”da gerekirse zeytin satılacağını, isteyenin oradan alıp doya doya yiyebileceğini işaret etti. “İşte orda I Love Termik tişörtleri, Soma: Ölümüne Seviyoruz kupaları falan satıcaz, madem böyle bir zeytin sevgisi var, alırız onu da bir bakkaldan koyarız rafa...” diyen Yıldız, hükümet olarak her türlü talebi karşılayacak güçte olduklarını söyledi. Bir kilo zeytinden elde edilebilecek hiçbir şeyin bir metreküp enerjinin yerini tutmayacağını da sözlerine ekleyen Yıldız, “Kimse bana zeytini savunmasın arkadaşlar. Bizzat ben, her maden kazasından sonra simidin yanında peynirle zeytin yiyorum. Bunların görüntüleri her yerde var. Benden daha çok zeytin seveni de bulamazsınız. Sözde zeytinciler bunu da bilsin. Ben bu halimle, bu sevgimle bağrıma taş basıp tercihimi santralden yana koyuyorum” diyerek, herkesi sorumluluk bilinci içinde davranmaya çağırdı. Son olarak önünde bulunan kahvaltı kabından bir zeytin alıp yemesinin ardından yumruk yaptığı eline çekirdeğini tüküren Yıldız, “Buyurun bunu da dışarı çıkınca toprağa atıcam. Ordan 2-3 seneye yeni bir zeytin ağacı çıkacak. İşte bu kadar basit. Talimatı da verdim, bakanlık yemekhanesinde her öğlen zeytin vericez. 1.000 kişilik bakanlık personeli, herkes bir öğünde 6’şar tane yese aha buyurun 6,000 ağaç çıktı bile...” açıklamasıyla yeni ağaç dikim kampanyasının startını verdi.