Like ve Comment'ler Üzerinden Hastaların Tedavi Masraflarını Gerçekten Karşıladığını Fark Eden Facebook,  300 Milyon Dolarlık Zarar Açıkladı Sene sonu yaklaşırken bütçe çalışmalarını sürdüren Facebook yönetimi, 2012/3 dönem geçici vergi beyannamesinin hazırlanması sırasında muhasebe tarafından yapılan korkunç bir hatayı fark etti. Konu hakkında yatırımcıları bilgilendirmek için basın mensuplarının karşısına geçen Facebook İnternet Hizmetleri A.Ş. Basın Sözcüsü Katie Sober, bugüne kadar Facebook'ta paylaşılan hasta fotoğraflarına like ve comment karşılığında gerçekten ödeme yapıldığını kaydederek şirket olarak zararlarının toplam 300 milyon doları aştığını açıkladı.

 

Mark Zuckenberg'in bazı fatura ve evrakları teslim etmek için gittiği muhasabede yapılan yanlışlığı öğrendiğini ifade eden Sober, öncelikle ilk iş olarak muhasebecileriyle yollarını ayırdıklarını belirtti. Facebook'ta dolaşan hasta fotoğraflarını her gördüklerinde kendilerinin de "Ulan acaba buna kim inanıyor" dediklerini kaydeden basın sözcüsü, sene sonunda gider kaleminde 300 milyon dolarlık bir meblağ ile karşılaşmaları hakkında şu sözleri sarf etti:

 

"Tamam, yine kötü bir yere gitmemiş. Ne yapalım, mecbur helal edicez ama sosyal güvenlik kurumları bile çoğu hastalığı karşılamıyor. Maşallah biz herkese yardım eli uzatmış durumdayız, sanki sanırsınız Zuckenberg Hayratı anasını satayım. Şu 
kayıtlara bakın Allah'ınızı severseniz... Hasta, Türkiye'den: Onur Enverek, Hastane: Özel Dentlibağ Hastanesi, İşlem: Gribal enfeksiyon tedavisi, Fatura tutarı: 20 dolar... Fatura cart diye Facebook İnternet Hizmetleri A.Ş.'ye kesilmiş, biz de bunu tıkır tıkır ödemişiz... Onur Enverek kimdir, nedir, en ufak bir fikrimiz yok... Biz de Facebook'tan baktık, hakikaten bir grip geçirmiş ve 1000'e yakın like almış... Evinde dinlense, portakal suyuyla, ada çayıyla 2 güne dimdik olur bu adam. İş bu noktalara varmış durumda, ayıptır..."

 

Like ve comment karşılığında yapılan ödemelerin, ihtiyacı olanlara gitmesi halinde yine gam yemeyeceklerini belirten Katie Sober, bazı Facebook kullanıcılarının durumu suistimal ederek kurumu milyonlarca dolar zarara soktuğunu dile getirdi. Basın toplantısı sırasında yapılan slayt gösterisiyle, sahte paylaşım fotoğraflarıyla eşinin, dostunun hastane masrafını Facebook'a 
kesen kullanıcıları deşifre eden Sober, "Buyrun işte, burada bilgilerinden henüz 23 yaşında olduğunu öğrendiğimiz bu arkadaş, 'tansiyon hastasıyım' diye paylaştığı fotoğrafla, ananesinin ilaç masraflarını bize ödetmiş" diyerek, bu tip kullanıcılarının takipçisi olacaklarını vurguladı.

 

Mevzubahis bu hatanın en kısa sürede giderilmesi için harekete geçtiklerini ve yaptıkları zararın hiç değilse bir kısmını geri almak için yapılan yardımları vergiden düşürmeye çalıştıklarını sözlerine ekleyen Basın Sözcüsü Sober, yine de "like ve comment" üzerinden bağış yapılmasında birden kesintiye gitmeyeceklerini de müjdeledi. Bu gibi bir hizmeti, bir anda kaldırmanın tepkilere yol açabileceğini söyleyen Sober, "Kullanıcılarımızın bir kısmı baya bildiğiniz sosyal güvenlik haklarını Facebook'tan aldıklarını düşünüyor haldeler... Bu nedenle bu uygulamayı peyderpey azaltarak devam edeceğiz." derken, California'daki Genel Müdürlük binasına kurum tabibi tahsis ettiklerini belirterek sözlerini "Bundan sonra tedavi olmak isteyen gelecek kurum tabibinden sevk alacak, öyle kafasına göre istediği yere gitmeyecek" şeklinde bitirdi.