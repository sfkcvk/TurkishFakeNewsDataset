İnterneti Kesildiği İçin Ülke Gündeminden Uzak Kalan Güneydoğu İlleri, Türkiye'nin En Mutlu Şehirleri Sıralamasında Hızla Yükseliyor... Sabah saatlerinden bu yana dış dünya ile internet bağlantısı kesilen Güneydoğu Anadolu Bölgesi’ndeki şehirlerde yüzler gülüyor. Gün boyunca cinsel istismarda rıza yaşının 12’ye düşürülmesinden, şortlu kadını darp eden sapığın salıverilmesine dek gündemdeki hiçbir habere maruz kalmayan vatandaşlar, sosyal medyadaki "Kürtler gebersin" benzeri yorumlardan da uzak kalmanın tadını doyasıya çıkardılar... Internet kesintisi sayesinde Türkiye gündeminden habersiz kalan Güneydoğu illeri, son bir kaç yılın en huzurlu günlerinden birini geçirdi. Belediye başkanlarının gözaltına alınması nedeniyle gergin bir güne uyanan bölgenin önemli merkezlerinden Diyarbakır’da öğleden sonra itibariyle sokaklar adeta bayram yerine dönerken, Gaziantel’te de mutluluktan ne yapacağını bilmeyen vatandaşlar “Yine en iyisi bildiğinden şaşmamak” diyerek halaya durdular. İlk resmi açıklamaysa Hakkari’den geldi. Öncelikle internet kesintisinin yanısıra Kürtlere ait bütün televizyon kanallarının daha evvel kapatılmış olmasından dolayı yetkililere teşekkür eden Hakkari Belediye Başkan Yardımcısı İlyas Kaya, "Şimdi mecbur ATV'ye NTV'ye falan kaldık. Bir anda Türkiye dünyanın en güçlü ve huzurlu ülkesi oluverdi bizim için. Demek ki olay bakış açısından kaynaklanıyormuş. Biz burada tabii durmadan bir yerler bombalandığı, birileri öldüğü için falan biraz bardağın boş tarafını görmeye odaklanmışız. Halbuki güzel şeyler de oluyormuş ülkede. Mesela o Karadenizli mucidin müthiş icadı. İnanılır gibi değil" sözleriyle sevincini dile getirdi. İnternet bağlantılarının kesilmesiyle birlikte Batman'dan Gaziantep'e kadar tüm şehirlerde huzur dalga dalga yayılırken, bölge halkının mikrofonlara yansıyan görüşleriyse şöyle oldu:  Yani burada olana bitene biz zaten alışığız, çok da mesele değil. Bugün en azından bir de batıdan kötü haber almamış olduk. Kesintiden şöyle 2-3 saat sonra benim yüzüme kan geldi... Birkaç saat daha geçince kalp ritmim normale döndü. Baya sigarayı bırakmış gibi kendini yenilemeye başladı vücut... Bütün gün gündem üzerine tahmin yürüttük kendi aramızda. İlk iki sırada, "Kesin yine muhtarlar toplanmıştır", "Bir mahkeme yine bir kadına saldıran bir psikopatı tahliye etmiştir" tahminleri var. Bakalım internet gelince göreceğiz.  Bir şekilde hep böyle kalması sağlansa aslında hiç fena olmaz. Hem genel ülkedeki internet bi hafifler, hem biz hafifleriz. Açıkcası şimdi "internet geldi" diyecekler diye ödüm patlıyor. Yok bombalama, yok taciz, yok soruşturma... Sabahtan beri aldığım en kötü haber kayınvalidemin vefatı oldu. Onun da tabii ne kadar kötü olduğu çok göreceli... İyi böyle... Valla...  Instagram’da biraz like kaybına neden olmuştur ama varsın olsun. Keşke her gün böyle olsa. Şu an Diyarbakır belki de ilk kez gerçekten Doğu’nun Paris’i gibi…