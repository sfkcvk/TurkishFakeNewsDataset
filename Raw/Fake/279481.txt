Milli Bayramların Türkiye'de Doğru Dürüst Kutlanmadığını Öğrenen Dış Temsilcilikler: ''Lan bi enayi biz miyiz burada insandan kule falan yapıp duruyoruz?'' Son yıllardaki milli bayramlarda olduğu gibi, bir 19 Mayıs Gençlik ve Spor Bayramı daha tüm Türkiye'de sakin bir şekilde geçerken; bu duruma uyanan dış temsilcilikler ise isyan bayrağını açtı. Başta Avrupa ve Amerika'da bulunan dış temsilciliklerimizdeki yetkililer, her sene çeşitli gösterilerden, konserlere varana kadar büyük bir coşku ile 19 Mayıs Gençlik ve Spor Bayramı'nı kutladıklarını belirterek; ''Yani şöyle bir bakınca da sanki bir tek biz kutluyoruz gibi geliyor. Yanlış anlaşılma olmasın ama ülkemiz bizi enayi yerine koyuyor gibi bir his var içimizde'' açıklamalarında bulundular. Bir 19 Mayıs'ın daha en fazla sosyal medyadan atılan mesajlarla geçiştirildiği Türkiye'de, milli bayramlara olan kayıtsızlık bu sefer dış temsilciliklerden tepki çekti. Sabah saatlerinden itibaren Türkiye'deki kutlamaları an be an takip eden birçok temsilcilik ülkede herhangi bir hareketlilik gözleyemeyince, sesini yükselten ilk olarak Belçika Büyükelçisi Necmettin Pekintaş oldu. ''Siz diplomatik üslupla 'Bize 56 tane irili ufaklı genç lazım, nasıl yaparız?' demenin ne olduğunu biliyor musunuz?'' diyerek, Belçika temsilciliği olarak o kadar coşkulu olmadıklarını ortaya koyan deneyimli büyükelçi, en çok da Türkiye'den kimsenin bir şey dememesini bozulduklarının altını çizdi. Tüm imkansızlıklara rağmen ordan burdan buldukları gençlerle derme çatma insan kulesi kurduklarını ve ''19 Mayıs tüm Türkiye'de ve dış temsilciliklerde coşkuyla kutlandı'' cümlesinin hakkını verdiklerini kaydeden Pekintaş, memleketlerine bakınca kendilerini enayi gibi hissettiklerini daha fazla gizleyemedi. Türkiye'deki sessiz ve gösterişsiz 19 Mayıs'ın dünyanın geri kalanındaki Türk Büyükelçilikleri'ndeki yansıması ve belli başlı büyükelçilerin açıklamaları şu şekilde oldu:  Ya valla hiç söylemiyosunuz biz senelerdir Kanada'da ne kadar Türk varsa kısa eteği, şortu çektirip tören yaptırıyoruz. Arkadaşlar bakın 19 mayıs kanada için eteğe şorta henüz çok erken tarihler. İnsanlar türklükten soğudu sırf 19 mayıs'ta ayazı yemekten. Madem kutlanmıyordu senelerdir neden çekildi bu çile....  Ben büyükelçi olarak çalışanların çocuklarına harçlık dağıtmaktan yoruldum. Hayır burada büyüdüğü için tam kestiremiyor onlar da hangisi milli, hangisi dini bayram. Öyle yüzüne bakıyor. E koskoca büyükelçisin vermesen de olmaz... Valla nisan, mayıs, ağustos ve ekim ayları bedavaya çalışıyorum. Ama artık yok öyle yağma... Bakın kurbanı, ramazanı saymadım bile...  Ya biz çağırıyoruz bir-iki kabile gibi bişey. Sambaydı rumbaydı kutluyoruz valla bize de bi değişlik oluyor. Aynen devam ederiz biz...  Biz nispeten rahatız ya, bize göre mi 19'u, onların da girmesi lazım mıydı diye tartışırken gün geçip gidiyo senelerdir...  Ya burdaki gençler aynı bizimkilere benzediği için biz nispeten kolay atlatıyoruz. Como Endüstri Meslek lisesi'ne de buradan teşekkürü borç biliriz elçilik olarak...