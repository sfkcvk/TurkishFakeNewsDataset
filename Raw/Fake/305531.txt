İflasını Duyuran Jatomi Fitness’dan Üyelerini Rahatlatan Açıklama: ‘‘Binalar yerinde duruyor, gelip check-in yapabilirsiniz...’’ Türkiye çapında 8 şubesi ve 40.000 üyesi bulunan ünlü spor merkezi Jatomi Fitness, dün akşam aniden faaliyetlerini durdurarak iflas ettiğini açıkladı. Spor salonu üyeleri, ilk şoku atlattıktan sonra aidat ücretlerinin iadesi için Jatomi şubelerine akın ederlerken, şirketten yapılan açıklama ise şimdilik tansiyonu düşürmüş görünüyor: ''Arkadaşlar sakin olalım. Bina yerinde duruyor, üyerik süreniz dolana kadar gelip check-in yapabilirsiniz...'' Ünlü spor merkezinin Etiler şubesi önünde biriken yaklaşık 200 kadar öfkeli üyeye yönelik bir açıklama yapan Genel Müdür Yardımcısı Gökmen Uygarlı, binalarının ve hatta bir süre tabelalarının da sosyal medya kullanımı ve check-in’ler için hizmete devam edeceğini kaydetti. Açıklamayla birlikte kalabalığın öfkesi de hızla yerini sevince bırakırken, bu kez tepki gösterme sırası Jatomi yetkilisindeydi: “İflastan önce baktık 40.000 üye var. 8 şubeyi de tek tek aradım, kaç kişi yoga yapıyor, kaç kişi koşu bandında, kaç ağırlık kaldıran var hepsini not aldırdım. Bana gelen rakamlara göre, zaten toplamda 158 kişi spor yapıyormuş arkadaşlar. 8 şubenin toplamı bu, yanlış olmasın. Ha ama dönüp bir de check-in’lere bakıyorsun,,ayda 39.800 kişi geliyor. Maşallah kimse spor salonundan çıkmıyor. Kontrol ettik, bunların 3.000’i bizim üyemiz bile değil… Hayır bu 39.800 kişinin yarısı check-in yaparken bi çay-çorba içse zaten işletme hala ayaktaydı bugün. Kapının önünde durup mu yapıyordunuz o check-in'leri? Taksiyle geçerken mi yapıyordunuz?… Neyse artık olan oldu çok da konuşmanın bi manası yok…” Sitem dolu çıkışının ardından her şeye rağmen üyelerine karşı sorumluluk taşıdıklarının bilincinde olduklarını belirten Uygarlı, “Swarm'la, Facebook'la falan anlaşmalarımız sabit duruyor. Son üyemizin de aboneliği bitene kadar tüm şubeler haritada Jatomi Fitness olarak görünecek. Madem bunu istiyordunuz, buyrun. Doya doya spor yapmaya devam edersiniz. Arkadaki, sırıtan... Evet… İroni yapıyorum arkadaşım neyini alkışl… Neyse Allah kerim artık. Zaten bizden sonra da büyük ihtimal yine havalı bi yerler açılır burada. En kötü Starbucks olur. O noktada da check-in'de bi mağduriyet yaşanacağını düşünmüyoruz...” sözleriyle Jakomi müşterilerine güvence verdi.