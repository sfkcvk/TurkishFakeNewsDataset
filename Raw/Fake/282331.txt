TBMM 25. Dönemi, Görkemli Bir Açılış Kavgasıyla Yeni Sezona Merhaba Diyor... TBMM'nin 25. dönem açılış oturumu ve yemin töreni öncesinde, Genel Kurul Salonu'nda tüm hazırlıklar tamamlandı. Saat 15.00'da toplanması beklenen mecliste açılışın ardından milletvekilleri sembolik olarak kavga ederek, yeni yasama dönemine merhaba diyecekler... 53 milyon seçmenin sandık başına gittiği 7 Haziran 2015 seçimlerinin ardından, 25. Yasama dönemi bugün yapılacak görkemli kavgalarla başlayacak. Uzmanlar, kadın milletvekili sayısının 98’e yükseldiği yeni dönemde kavga seslerinin bir nebze daha tizleşebileceğini müjdelerken; meclise yeni giren 369 milletvekili ise ilk kez TBMM çatısı altında dövüşmüş olacak... Meclisteki en yaşlı üye sıfatına sahip olmasından ötürü organizasyonun sunuculuğunu yapacak olan Deniz Baykal da, açılış öncesi heyecanını gizleyemeyenler arasındaydı. "77 yıllık yaşamımda çok kavgalar dövüşler gördüm ama valla bu seferkisi sanki daha bir başka olacakmış gibi" diyen Baykal, 7 Haziran seçimlerinde millet iradesinin de 'daha sıkı kavga istiyoruz' şeklinde tecelli ettiğini belirtti. Geçici Meclis Başkanı Baykal "Bakın 80 HDP, 80 MHP milletvekili... Tam korakor bir mücadele. AKP'nin de sandalyesi azaldı dolayısıyla öyle 10'a 1 kıstırıyım dönemi de böylece bitti. Mecbur herkes çıkacak er meydanına kozlarını paylaşacak" şeklindeki sözlerinin ardından, tüm taraflara temiz bir dövüş diledi. Aylardır süren seçim atmosferinin ardından bugün nihayet kapılarını açacak olan TBMM'de, günün programı ise belli oldu.  Açılış Kavgası...  Üç dönem kuralına takılan AKP eski milletvekillerinin omuzlarda meclis dışına taşınması…  Sırrı Süreyya Önder'in diğer milletvekillerine laf sokması...  Muharrem İnce'nin feys'te paylaşmalık AKP eleştirisi...  Deniz Gezmiş, Yusuf Aslan ve Hüseyin İnan'ın temsili idam oylaması (Merhum Cumhurbaşkanı Süleyman Demirel anısına...)  Ahmet Davutoğlu'nun diğer partileri teröriste benzetmesi...  Eski günlerin hatırına AKP tarafından dayatılan bir yasanın zorla kabulü, kavga ve kısa bir ara...  CHP'nin verdiği önerinin reddedilmesi...  Davutoğlu'nun sevimli sunumu ile ''Bunlar ve Biz'' başlıklı Recep Tayyip Erdoğan'a methiye konuşması...