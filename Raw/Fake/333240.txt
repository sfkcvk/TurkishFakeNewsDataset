Türkiye, Hakan Atilla'nın Savunma Stratejisine Anlam Veremiyor: ''Neden 'Deliller sahte' demiyor bu adam?'' ABD'de devam eden davada Rıza  Sarraf'ın tanık pozisyonuna geçmesiyle tek sanık olarak yargılanan eski Halkbank Genel Müdür Yardımcısı Hakan Atilla'nın savunma stratejisi Türkiye için gizemini korumaya devam ediyor. Davada savcı tarafından İran'a yaptırımların delinmesi için rüşvet ve kara para aklama organizasyonun beyni olmakla suçlanan Atilla'nın basitçe 'Deliler sahte, montaj' deyip elini kolunu sallayarak mahkeme binasından çıkmak varken neden yargılanmayı tercih ettiği hala anlaşılabilmiş değil.  New York'ta devam eden duruşmada 3. güne girilirken, çoktan beraat etmiş olarak Türkiye'ye dönmesi beklenen Hakan Atilla'nın hala savunma yaptığını öğrenen kamuoyunda şaşkınlık sürüyor. Normalde herhangi bir davanın daha başlamadan bitmesini sağlayan ve hukuk camiasında en etkili savunma stratejisi olarak bilinen 'deliller sahte' açıklamasını şu ana dek tercih etmeyen Atilla'nın, savunmasını 'Rüşvet iddialarını kabul edip, Banka yönetimini suçlamak' gibi dolambaçlı bir yol üzerine kurmasının nedeni henüz anlaşılamazken, bu konuda farklı iddialar da gündeme gelmeye başladı.  İddialardan en öne çıkanı, Atilla'nın avukata verilen para ziyan olmasın diye böyle bir yolu tercih ettiği yönünde. Bu iddiayı dile getirenlerin en önemli dayanağı da avukatlık ücretinin bir devlet bankası olan Halkbank tarafından karşılanıyor olması. Atilla'nın "Vatandaşın vergilerinin boşa gitmemesi için avukatı sonuna kadar kullanmak istediği" yönündeki görüş, aynı avukatın neden parasını ödeyen Banka'yı suçladığı sorusuna ise henüz bir yanıt bulabilmiş değil. Bir diğer görüş ise Atilla'nın sırf heyecan olsun diye davayı uzattığı şeklinde. Eski bankacının, Türkiye kamuoyuna daha önce sadece dizi ve filmlerden bildiği ABD hukuk sistemini daha yakından tanıma şansı sunarak eğlenirken öğretmeyi de amaçladığını savunan bu görüş, Atilla'nın istediği zaman delillerin sahte olduğunu söyleyerek beraat edebileceğini bildiği için rahat davrandığına ve bu yüzden izleyenler sıkılana kadar davayı sürdüreceğine inanıyor.