Türkiye'nin Yıllardır Cevap Aradığı Soru, Erol Evgin'e Yine Sorulamadı Yılların eskitemediği sanatçı Erol Evgin, yeni albümü "Gözbebeğim Sen Çok Yaşa"nın tanıtım çalışmaları kapsamında dün CNN Türk kanalında yayınlanan "Saba Tümer'le Bu Gece" programının konuğuydu. Milyonlarca izleyiciyi ekranlara kilitleyen program oldukça samimi bir havada geçerken, usta sanatçıya yediden yetmişe herkesin cevabını beklediği sorunun yine sorulamaması, yurt genelinde yoğun hayalkırıklığı yarattı.

 

Saba Tümer'le Bu Gece programı, CNN Türk kanalının günlük yayın akışı ve bağlı olduğu medya kuruluşları vasıtasıyla haftalardır sürdürdüğü promosyonlar ve defalarca ekrana getirilen, "O soru bu kez soruluyor", "Bu sefer kaçarı yok kesin soruyoruz", "Saba Tümer çatır çatır söyletecek" ve "Sormayan Flash TV olsun" içerikli tanıtım VTR'lerinin ardından halkın büyük bir beklenti içerisine girmiş olması sebebiyle, dün 81 ilde şehir meydanlarında kurulan dev ekranlardan canlı olarak yayınlandı.    

 

Açılışta gerçekleştirilen havadan sudan kısa bir sohbetin ardından, yeni albümünden, "Yeni Yıla Sensiz Giriyorum" ve "Her şey Serbest Bu Gece" gibi iddialı şarkıların yanısıra, artık kitlelere malolmuş bazı nostaljik şarkılarını da seslendiren Evgin'in geçen yıllara rağmen inatla korumayı başardığı kaliteli çizgisi ve beyefendi kişiliğinin damga vurduğu programda, Saba Tümer'in esas konuya girmekte sıkıntı yaşadığı ise gözlerden kaçmadı. 

 

Sık sık reklam aralarıyla bölünen yayın süresince deneyimli sunucunun konuyu sağından solundan dolandırıp mevzuya getirme çabalarının, Erol Evgin'in aniden anlatmaya başladığı alakasız fıkralar ve yaptığı latifeler neticesinde ardı ardına sonuçsuz kalması, dakikalar ilerledikçe umutların tükenmesine sebep olurken, tüm yurtta meydanları dolduran milyonlarca vatandaşta ise hayalkırıklığı ve öfke vardı.

 

Saba Tümer'in son çare olarak, bir dönemin meşhur hakemlerinden ve aynı zamanda bir Erol Evgin hayranı olduğunu saklamayan Türk dostu Pierluigi Collina ile sürpriz bir telefon bağlantısı yapılacağını açıklamasıyla stüdyoda sinirler bir anda gerildi. Telefon bağlantısının sağlanamaması üzerine Saba Tümer'in ortaya attığı birkaç sinirli kahkaha ve Erol Evgin'in anlattığı uzun ve konudan tamamen bağımsız birkaç anekdotun ardından programda hava yumuşarken, yıllardır bekledikleri sorunun bu defa da sorulamayacağını anlayan vatandaşlar ise hüsran içerisinde evlerine doğru dağıldılar.