Çalı Süpürge Örücülüğünün Yaşayan Son Temsilcisinden Mesleğe Samimi Veda: "Bitti de kurtulduk çok şükür" Çalı süpürge örücülüğü olarak bilinen kittahlık zenaatinin son temsilcisi, Kahramanmaraşlı Hanefi Ceylan (76), 200 yıllık makinelerle tüm olumsuzluklara rağmen sürdürdüğü mesleğine en sonunda veda edebilmiş olmanın buruk sevincini yaşıyor. Ömrünü verdiği Kittahlık mesleğine veda ederken oldukça rahatlamış görünen Ceylan (76), "Gençliğimi yedi bitirdi" dediği Kittahhanesine kilit vururken, bir daha kimsenin bu işi yapamayacağını bilmenin tek tesellisi olduğunu söyledi.
 
Kahramanmaraş'ın Merkez ilçesi Kayabaşı Mahallesi`nde bulunan evinin alt katındaki Kittahhanesinde, dedelerinden kalma çalı süpürge örücülüğü mesleğini 64 yıl boyunca aralıksız sürdüren Ceylan, teknolojiye ve akl-ı selime karşı verdiği anlamsız mücadelesinde sonunda pes etmeye karar verdi.
 
 
 
Kittahlık zenaatinin Türkiye`deki tek temsilcisi olduğunu söyleyen Ceylan, neredeyse doğduğundan beri mesleğin içinde olduğunu belirtirken, "Geriye dönüp bakınca iyice anlıyorum ne büyük eşeklik ettiğimi. Lanet olsun çalısına da, süpürgesine de... Hayatımı kararttım yemin ediyorum" ifadelerine yer verdi. Ceylan ailesinin tam 6 kuşaktır kittahlık mesleğini sürdürmekte direndiğini söyleyen Ceylan, "Mantıklı düşününce bir yerlerde bu zincirin çoktan kırılması gerekiyordu. Zaten kaç senedir süpürge alan eden de yok, ev silme çalı süpürgesi doldu. 6 kuşak, o kadar adam, elimizden gelen tek iş süpürge bağlamak olmamalıydı. Büyük ihtimalle memleketin en basiretsiz ailesiyiz." derken, gözyaşlarına hakim olmakta zorlandığı gözlendi.  
 
Duygusal konuşmasında Kittahlık zenaatinin inceliklerine de değinmeye çalışan Ceylan, "Ne inceliği arkadaş. Eline biraz çalıyı alıyorsun, sonra onları iple birbirine bağlıyorsun. Hepsi o işte. Düşünebiliyor musunuz? Koca ömrü bununla harcadım ben. Utanmasam bu yaşta sinirimden ağlayacağım" sözleriyle içinde bulunduğu pişmanlığı dile getirdi. 
 
 
 
Bir çok el sanatı ve zenaatin olduğu gibi kittahlığın da çok şükür teknolojiye yenik düştüğünü anlatan Ceylan, şöyle devam etti: "Aslında bana kalsa 20 sene önce bu mesleği bırakır, adam gibi bir işin ucundan tutardım. Yani hiç olmadı kuruyemişçilik falan yapardım ama bırakmadılar ki anasını satiym. Her 'Yeter artık yapmıyorum' dediğimde, hop bir televizyoncu damladı; 'Bu hafta kittahlık mesleğinin son temsilcisi Hanefi Ceylan'la birlikteyiz" diye diye kafamı karıştırdılar. Kameraydı, mikrofondu derken ben de havaya girdim, bir iş yapıyorum sandım. O gitti gazetecisi geldi. O gitti, üniversiteden hocası geldi; akademik makademik bir şeyler yazdı benim üstüme. Öyle öyle 76 yaşına kadar geldik işte. Sorarsanız, elde çalı süpürgeden başka bir şey yok işte..."
 
Bir dönem en büyük oğlu Kemal Ceylan'ın da bu mesleği sürdürmeye heves ettiğini belirten Ceylan, "O zaman daha genç çocuk işte ne bilsin. Çektim karşıma açık açık konuştum. 'Evladım gerizekalı mısın sen?' dedim. 'Gerekirse it kopuk ol, serseri ol ama sakın bu işe bulaşma, bırak benle beraber tarihe karışsın. Yemin ediyorum hakkımı helal etmem' dedim. Nitekim o da beni dinledi, taksici oldu da kurtardı kendini" derken, kittahlık mesleğinin sona ermesine bir şekilde vesile olmaktan duyduğu gururu da gizlemedi.