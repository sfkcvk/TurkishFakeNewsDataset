Golden Virginia Yönetimi, Tütün Sarmanın Daha Fazla Övülmemesi İçin Türkiye'de: ‘‘Beyler yeter, biz o kadar övmüyoruz...’’ Dünyanın önde gelen tütün markalarından olan Golden Virginia Tobacco A.Ş.'nin üst düzey yönetimi bu sabah Türkiye'ye çıkarma yaptı. İstanbul'da bir dizi temasta bulunacak şirket yönetiminin ana gündem maddesi ise Türkiye'deki kontrolden çıkan tütün sarma övgüsü... 
ABD’nin tütün sektöründeki dev firmalarından Golden Virginia Tobacco A.Ş. yönetimi bu sabah İstanbul’a gelerek, incelemelerde bulunmak üzere İstiklal Caddesi’ndeki bir kafeye geçti. Ziyaretlerine dair ilk açıklamayı burada gerçekleştiren CEO Andrew Mc Conelly, “Virginia'da tabii bizim haberimiz yok. Geçen ay dedim bizimkilere, Türkiye pazarına yönelik reklam stratejimiz nedir? Yüzüme aval aval bakıp ‘Ya orada gençler bizim için hallediyor’ dendi. Dalga geçiyolar sandım, sosyal medyadaki örnekleri getirdiler, gerçekmiş” diyerek, konuyu bir de yerinde görmek için ülkemize geldiklerini ifade etti. Bir yandan çayını yudumlayıp bir yandan etraftan gelen tütün övgülerini dinleyen Mc Conelly yer yer hayretini gizleyemedi. Dünya üzerinde sebepsiz yere sarma sigara ve tütünün bu denli övüldüğü bir başka coğrafyada bulunmadığını dile getiren CEO, sözlerini şöyle sürdürdü: “Bakın ben bizzat Golden Virginia'nın CEO’suyum. Bu durumu öğrendikten sonra bazı geceler uyuyamaz hale geldim. Old Holborn’daki mevkidaşımla konuşuyoruz, o da aynı durumda. ‘Abi’ diyor, ‘Bizim sarı paketi anam bu kadar övmedi’ diyor. İnanın iş biraz tedirginlik verici boyuta varmış durumda. Maksadınız nedir, doğru söyleyin? Bizim bilmediğimiz bir şey mi biliyorsunuz? İnceden dalga mı geçiyorsunuz? Nazar mı değdirmeye çalışıyorsunuz? Altı üstü tütün lan bu!” Konuşması esnasında yan masadan gelen “Abicim bi defa o plastik tadı yok ya, direkt tütünü içiyosun” övgüsünü duyan Mc Conelly, cümleyi kuran genci de masasına davet etti. Gence biraz sert çıkan CEO'nun, “Olum deli etmeyin beni, sigaranın içine konan tütünü ayrı paketleyip satıyoruz alt tarafı. Bazen ben bile sarmaya üşenip normal sigara içiyorum” sözleri ise ortamın bir anda gerilmesine sebep oldu. Etraflarını saran kitlenin “Doğru konuş lan! Bu tamamen organik bi kere!”, “Paket sigarada 150 tane katkı var abi, resmen kimyasal içiyosun” tepkileri sonucu Andrew Mc Conelly ve ekibi mekanı terk etmek zorunda kaldı. Golden Virginia kurmayları, temaslarını yarın Ankara’da son 10 yıldır dünya çapında en büyük satışı gerçekleştiren Limon Bazaar şubesinde sürdürecek…