BİM ve A101’den Heyecanlandıran Açıklama: ''Ucuz akaryakıt için de devreye girmeye hazırız…'' Ucuz et için devreye giren zincir marketler grubu BİM ve A101’den ortak yapılan “ucuz akaryakıt için de devreye girmeye hazırız” açıklaması tüm yurtta heyecan yarattı. Fiyatı bir türlü aşağı çekilmeyen et fiyatları için Gıda, Tarım ve Hayvancılık Bakanlığıyla başlattıkları ucuz et satışının ardından aynı kaderi paylaşan akaryakıt için de kollarını sıvayan zincir marketler grubu BİM ve A101, tüm yurtta heyecan uyandıran yeni bir projeyi daha hayata geçirmeye hazır olduklarını duyurdu. Enerji Piyasası Denetleme Kurumu (EPDK)’na ortak çağrı yapan marketler halka ucuz akaryakıt ve LPG sunmak için gerekli altyapı çalışmalarına başladıklarını açıkladı. İki marketin yöneticilerinin ortak yaptığı basın açıklamasında, EPDK’ya yapılan çağrının ve projenin detaylarına yer verildi. BİM adına konuşan Zeki Hüşyar, A101 ile daha önceden ezeli rakip olduklarını ama artık daha çok bir partner ya da müttefik gibi olmaya başladıklarını belirttikten sonra sözlerini şöyle sürdürdü: “Market hizmetlerinde rekabetimiz sürecek, yine dip dibe şubeler açmayı sürdüreceğiz. Hükumetimiz ve EPDK’nın çağrımıza olumlu yanıt vermeleri halinde bunu petrol istasyonu uygulamalarında da sürdürmeyi planlıyoruz. BİM olarak biz yolun sağına onlar da soluna benzinlik açacak. Yani giderken bize dönerken onlara uğrayacaksınız, haksız rekabet de olmayacak. 81 il genelinde her ilçede 7’şer bin olmak üzere toplamda 14 bin benzinlik açmayı düşünüyoruz. Gerekli fizibilite çalışmalarını tamamlamış bulunuyoruz. Uygulama hayata geçerse halkımız ucuz benzine doyacak.” Zeki Hüşyar’ın ardından söz alan A101 temsilcisi Emin Toknaz da ucuz akaryakıtın kaça satılacağıyla ilgili merak edilen sorulara açıklık getirdi. “Bildiğiniz gibi dört yanımız petrol zengini ülkelerle çevrili ama dünyanın en pahalı akaryakıtı Türkiye’de satılıyor. Aslında ülkeye gelişi ucuz ama vergilerle fiyat uçuyor. Burada insiyatif alması gereken hükumetimiz. Eğer onlar gerekli feragatı gösterirse biz de kar marjını minimuma düşürerek fiyatı aşağıya çekebiliriz. Bizim hesaplamalarımıza göre fiyatı 5.5 liranın üstüne çıkan benzinin 3, motorinin 2.50 otogazın da 1.70 liradan satılması mümkün görünüyor. Ucuza veririz ama sürümden kazanırız...” Toplantı sonunda gazeteceilerin sorularını yanıtlayan temsilciler, benzinliklerin aynı market isimleriyle mi kurulacak sorusuna A101 evet yanıtını verirken BİM temsilcisi Zeki Hüşyar “bizimki elbette Le Petrol olacak. Ancak BİM üst tabelası bulunacak” dedi.