İstanbul Emniyeti'nden Tarihi 1 Mayıs Önlemi: Haliç'e Zincir Çekildi! 1 Mayıs'ı Taksim'de kutlamak isteyen işçilere karşı mücadelesini Şişli ve Beşiktaş'ta biber gazı ile cansiperane bir şekilde sürdüren İstanbul Emniyet Teşkilatı, beklenmedik bir şekilde Haliç'ten deniz yoluyla gelen gösterici dalgasını engellemek için tarihi yöntemlere başvurdu. Otobüs, Metrobüs, finüküler, vapur gibi tüm ulaşım yollarının kapanması nedeniyle Eminönü ve Eyüp gibi semtlerden kendi imkanlarıyla buldukları sandallarla Haliç'e ulaşan işçilerden yüzme bilenler zincirlerin altından rahatça geçerken, polis yine tazyikli su ve biber gazı ile müdahale etme yoluna gitti. Sandallardaki işçilerden biri olan Emin Alağaçlı(32), gözattına alınmasının ardından polise verdiği ilk ifadede Taksim'e ulaşmak için son çare olarak kiraladıkları sandallarla Haliç'e gitmeye karar verdiklerini belirtirken "Yaklaşık 13-15 sandal Haliç'e ulaştığımızda, zincirlerin çoktan çekildiğini gördük. Mecbur sandalları bıraktık orada. Bazı arkadaşlarla yüzerek devam etmek istedik ancak bu sefer de kıyıda yine eski usul biber gazı ve tazyikli su direnciyle karşılaştık" sözlerine yer verdi. Yaklaşık 1-2 saat süren arbedenin ardından polis tarafından püskürtüldüklerini kaydeden Alağaçlı, "Neyse ki polisimiz Bizans ateşi ve kızgın yağ gibi yollara başvurmadı. Yoksa olayın sonuçları çok daha farklı olabilirdi" diyerek, emniyet mensuplarına müteşekkir olduklarını dile getirdi.