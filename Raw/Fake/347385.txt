Faiz Yüzünden mi Döviz Yüzünden mi Batması Gerektiğine Karar Veremeyen Albazlar Holding, Çalışanlar Arasında Anket Düzenlemeye Karar Verdi İnşaat ve ithalat alanlarında faaliyet gösteren Albazlar Holding, çalışma hayatında yenilikçi uygulamalarıyla adından söz ettirmeye devam ediyor. En geç Kasım ayına doğru iflas açıklaması beklenen Holding, tam olarak hangi sebepten batması gerektiğine 1400 çalışanı arasında düzenlenecek anketle karar verecek. Türkiye'nin çeşitli noktalarında 20'den fazla konut projesi yürüten ve aynı zamanda yurt dışındaki önemli bazı elektronik markalarının Türkiye distribitörlüğünü yapan Holding'de, geçen aya kadar yüksek döviz kuru yüzünden iflas neredeyse kesinken, faizlerdeki son artışla birlikte belirsiz bir sürece girilmişti.  Konuyla ilgili olarak basına konuşan Albazlar Holding Yönetim Kurulu Başkanı Adem Albaz, ''Her adımımızda çalışanlarımızla birlikte ortak kararlar almak bizim kurumsal kimliğimizin önemli bir parçası. Bir ara, yani başarılı bir firma olduğumuz zamanlarda, başarımızı da buna borçluyduk bile diyebilirim.'' sözleriyle, batış sürecinde de Holding'in ortak akıl kültüründen taviz vermeyeceklerini ifade etti.  Çalışanlarının fikirlerine her zaman çok değer verdiklerini belirten deneyimli iş adamı, ''Açıkcası bana pek giren çıkan yok. Paranın yeterli miktarını seçimden hemen sonra yurt dışına çıkarmıştım. Çocuklardan biri zaten Amerika'da okuyordu. Diğerini de yanına yolladım geçen hafta'' derken, süreçten esas etkilenecek olan çalışanların tam hangi sebepten işsiz kalacaklarına karar vermelerinin en doğal hakları olduğunu da sözlerine ekledi.  Şahsen kendisinin gönlünün döviz yüzünden batmakta olduğunu ancak anket sonucunda çıkacak olan karara da saygı duyacağını belirten Albaz, son olarak şunlar kaydetti: ''Neticede döviz bizim eski göz ağrımız. Nerden baksanız 2 senedir kur yüzünden ha battık ha batacağız diye beklerken faiz yeni çıkan bir durum. Açıkcası ben pek ısınamadım henüz o fikre. Üstelik dini konuda hassasiyetleri yüksek olan bazı çalışanlarımızın da faiz yüzünden batmanın günah olacağı yönünde görüşleri var. En azından şirket içinde bana gelen duyumlar o yönde. Eğer faiz yönünde bir karar çıkarsa onları belki daha erken işten çıkararak bir şekilde kendilerine son bir güzellik yapabiliriz. Şimdiden hepimiz için en hayırlı sonucun çıkmasını diliyorum...''