Hastalık Söylentilerinin Üzerine Bir de Belgeseli Çekilen Başbakan Erdoğan, Moralini Yüksek Tutmaya Çalışıyor... Bir süredir kamuoyunda dolaşan "kanser" söylentilerinin ardından geçtiğimiz günlerde kendisiyle ilgili "Usta'nın Hikayesi" adlı bir belgeselin hazırlandığını da öğrenen Başbakan Erdoğan'ın sağlığıyla ilgili endişeleri giderek artıyor. Hazırlanan belgeselde ünlü isimlerin kendisiyle ilgili hoş anı ve izlenimlerini paylaştığını öğrenen Erdoğan'ın "Ya benim bildiğim böyle belgeseller pek öyle yaşayan insanlar için yapılmaz. Doğru söyleyin, bir şey mi saklıyorsunuz benden?" sözleriyle yakın çevresini sıkıştırdığı bildirilirken, belgeselin tam ne zaman yayınlanacağı konusunda bilgi almaya çalıştığı da gelen bilgiler arasında.  " Sağlık durumuyla ilgili spekülasyonlar zaman zaman kamuoyunun gündemine gelen Başbakan Erdoğan, son olarak kendi hayatını anlatan bir belgesel hazırlandığı haberiyle sarsıldı. "Usta'nın Hikayesi" adlı belgeselin kaba montajını bu öğlen saatlerinde Başbakanlık Konutu'nda izleyen Erdoğan'ın, arka planda sürekli "yedi karanfil" çalması nedeniyle moralinin bozulduğu, Ajda Pekkan tarafından "bazen bize kızardı, azarlardı ama aslında yüreği temizdi, çok iyi bir insandı" şeklinde anıldığı bölümde ise kaydı durdurarak odadan çıktığı öğrenildi. Başbakanlığa yakın kaynaklar, belgeselin ardından çalışma arkadaşlarıyla bir araya gelen Erdoğan'ın, "Bütün sevdiklerimi toplamışlar lan resmen... Suat bi baksana ya ateşim var mı benim? Tansiyonum da düştü sanki... Sağlık Bakanım nerede? Bi arasanıza..." sözleriyle endişelerini paylaştığını belirttiler. Yakın çevresine "bu aralar bi duygusalım zaten, olur olmadık ağlama geliveriyo. Hissettim biliyo musunuz? Tayyip dedim kendi kendime, galiba belgesel geliyo... Bazen işte Allahu Teala insanın içine düşürüyo böyle şeyleri..." dediği öğrenilen Başbakan Erdoğan'ın daha sonra doktor heyetiyle bir araya gelerek 3 saate yakın bir süre ağızlarında laf almaya çalıştığı iddia edildi. Belgeseli hazırlayan Beyaz TV'nin genel yayın direktörü Halil Terkesci ise, Başbakan'ın endişleleriyle ilgili olarak yaptığı açıklamada kesinlike kötü bir niyetlerinin olmadığını, belgeselin Başkabakan'ın sağlık durumu ile ilgili herhangi bir ima içermediğini üstüne basarak ifade etti. "Yani kabul ediyorum şöyle bi izleyince biraz şey olmuş evet, benim bile bi Fatiha okuyasım geldi" diyen Terkesci, belgesel yerine "Erdoğan'la geze geze" ya da "Büyük Usta'nın mutfak sırları" gibi daha iç açıcı bir formata dönülebileceğini de sözlerine ekledi.