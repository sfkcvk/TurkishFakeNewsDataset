İnternette Çözdüğü Bir Testte Daha '‘Dahi’' Çıkan Genç Bankacı, %2'lik Zammın Tekrar Değerlendirilmesi İçin İK'yla Pazarlık Masasına Oturacak Facebook’ta bir arkadaşının yaptığı paylaşımla gördüğü ‘Ne kadar zekisiniz?’ testinde %0,0001’lik dilimde yer alarak ‘dahi’ olarak adlandırıldığını öğrenen genç Bankacı Burak Ünüvar, bu performansını maddi gelirine yansıtmaya kararlı... Yaklaşık 2 yıldır uzman yardımcısı olarak çalıştığı bankanın bu yılın ilk 6 ayı için kendisine %2'lik bir maaş artışı uygun gördüğünü belirten genç bankacı, “Yıllık performans değerlendirmesine göre ben %2 alabiliyormuşum. Kim diyor bunu? 2-3 tane İK'cı. Öte tarafta da koskoca milyar dolarlık internet sitelerinin bilimsel sonuçları var. Buyun onlar da dahi olduğumu söylüyor. Üstelik bir değil beş değil onlarca test söylüyor bunu. Soruyorum, bu sonuçlardan hangisi daha güvenilir sizce?” sözleriyle IK'nın tutumunu eleştirdi. Ünüvar açıklamalarını şöyle sürdürdü: “En azından %3'lük bir dahilik primi talep edip toplamda %5'i zorlayacağım. Vermezlerse onların ayıbı. Koca dahiye bu maaşı layık görmeye içleri rahat edecekse buyursunlar. Bana bi şey olmaz. Ben nasılsa yarın bir gün dahice bir fikir bulur hayatımı kurtarırım. Tek derdim çalıştığım kurumun adına leke sürülmesin. Ha gerçi henüz aklıma bir fikir gelmedi ama yarın öğle arasında bir şeyler düşünürüm. Dahi adamım neticede...” Daha önce benzer bir testte de Steve Jobs çıktığını anımsatan dahi bankacı “Ama bunu tutup da banka yönetimiyle paylaşmadım. Ne oldu? Yine ben mağdur oldum. O yıl da %4 verdiler koskoca Steve Jobs'un varisine... Bilemiyorum, bir banka altın çocuğuna böyle davranmamalı. Ben o sonucu alıp doğrudan Apple'a da gidebilirdim ama yapmadım. Neden? Çünkü iş ahlakım her şeyden önce gelir” diyerek bankasının aynı hatayı bir kez daha tekrarlamayacağını umduğunu ifade etti. Son olarak dahi çıktığı test sonucunu Facebook’ta paylaşmasının ardından bir süre bekleyen Ünüvar’ın 10 dakika içinde gelen 3 like'la birlikte morali ve özgüveni de yerine gelirken, sabah 6.50'deki servise yetişebilmek için uyumak üzere açıklamalarına son verdi.