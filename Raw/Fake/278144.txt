Davutoğlu, 23 Nisan'da Koltuğuna Oturan Mehmet Alp Turgan(11) İle Dertleşti: ''Ben de anca senin gibi oturuyorum, hiçbir şey yaptırmıyor…'' 23 Nisan Ulusal Egemenlik ve Çocuk Bayramı kutlamaları çerçevesinde bu sene başbakanlık koltuğuna oturan isim, Ankara Bahçelievler İlköğretim Okulu 6.sınıf öğrencisi Mehmet Alp Turgan (11) oldu. Başbakan Ahmet Davutoğlu ile birlikte basın mensuplarının karşısına çıkan minik öğrenci, ileride Başbakan olması halinde gerçekleştirmek istediği hayallerini sıralarken, Davutoğlu ise ''Ya tabi o işler öyle değil... Koltuğa oturmakla bitmiyor. Hiçbir şey yaptırmıyor... İşin içinde başka bir sürü şey var...” diyerek 11 yaşındaki Mehmet Alp ile dertleşti. 23 Nisan sebebiyle 1 günlüğüne Başbakanlık koltuğuna oturan Mehmet Alp Turgan, Başbakan Ahmet Davutoğlu ile birlikte basın mensuplarının karşısına geçti. Gazeteciler tarafından ülkede neleri değiştirmek istediği sorulan minik Başbakan, ‘’Buradan tüm vatandaşlarımıza sesleniyorum. Bugün ben başbakan isem…” diyerek söze başlasa da, Ahmet Davutoğlu tarafından ‘’Memedim, tamam da yani öyle çok da havaya girme bak… Öyle değil o… Yani gene konuş, başbakansın tabi de, yine de o kadar değilmişsin gibi şeyap… Ah Memedim ya… Neyse devam et sen bölmeyeyim...” şeklinde tatlı bir dille uyarıldı. Konuşmasının devamında ülkeye dostluk, kardeşlik, barış, büyüme ve kalkınma getireceğini söyleyen Mehmet Alp’in bu vaatleri, Başbakan Ahmet Davutoğlu’nun kendisini dirsekle dürtmesi ile bir kez daha  yarıda kaldı. “Evladım çok güzel diyosun da bak şimdi seçim arefesi o kardeşlik, barış işine falan kızdılar yukarıdan, sen yine çok şeyapma... neyse sonra konuşuruz...’’ diyen Davutoğlu, Mehmet Alp’e yönelik ikazlarını şöyle sürdürdü: “Bak kalkınma diyosun, dostluk, bişey diyosun. Ama sormadan gene söylememekte fayda var. Geçen ben bi öyle yaptım, tatsızlık çıktı… Amaan ya da neyse konuş ya… Ben bir şey diyemiyorum bari sen söyle… Senin gene durumun benden iyi ha, bi yarım saat konuşup gideceksin. Bana her gün 23 nisan, ben napayım? Anlamıyosun tabi şimdi sen beni…” Davutoğlu'nu bir süre anlamsız bakışlarla izleyen minik Mehmet Alp, basın mensuplarının "siz bir şey söylemeyecek misiniz?" sorusuyla kendini toparlayarak mikrofonu devraldı. "Yok hayır amca konuşurken ben bizim öğretmeni hatırladım bir an da, ondan şaşırdım” diyen çiçeği burnunda Başbakan, “Konuşucam dersin konuşturmaz, ödev yaparsın beğenmez, varsa yoksa kendi istediği olsun, varsa yoksa onun dediğini yapalım” diyerek Davutoğlu ile benzer problemler yaşadıklarına dikkat çekti. Başbakan Ahmet Davutoğlu, karşılıklı dertleşmenin ardından "Neyse hadi boşver şimdi bunları, koskoca Başbakan'sın, bir icraatini görelim" sözleriyle minik Mehmet'i cesaretlendirirken, "Bundan sonra herkes, özellikle çocuklar, diledikleri şeyi yapmakta özgürd…” diyerek konuşmaya başlayan Mehmet Alp'in açıklamaları, yan tarafta duran kırmızı telefonun aniden çalmasıyla kesildi. Kısa bir “ben bakmam sen bak”  çekişmesinin ardından telefonu açmak durumunda kalan Mehmet Alp, iki dakika kadar süren sessizliğin ardından gözleri dolu bir halde kameraların karşısına geçerken, konuşmasını da şu sözlerle sonlandırdı: "Şimdi arkadaşlar, önce ben bir Cumhurbaşkanımızla görüşmeliymişim, ona danışmadan, fikrini almadan yanlış oluyormuş… Temamül mü dedi, tekamül mü… Teamül mü? Hah o her neyse bunu gerektirirmiş. O yüzden ben şimdi bi Cumhurbaşkanımızın görüşünü alayım, ona göre artık akşama yetişemezsem de bir sonraki 23 Nisan’da elbet birtakım icraatlerim olur. Biz de burada koltuk doldurmak için oturmuyoruz neticede...”