Bitirme Tezi Zannedilen Yazının, Bayram Tebrik Mesajı Olduğu Anlaşıldı... Eski lise arkadaşlarının toplandığı Whatsapp grubuna Ramazan Bayramı'nın ilk günü gönderilen ve İslam Tarihi'yle ilgili bitirme tezi taslağı olduğu zannedilen 6 sayfalık PDF'in, bayram tebriği olduğu ortaya çıktı... Avcılar Anadolu Lisesi 2001 mezunlarının buluştuğu WhatsApp grubuna dün sabah erken saatlerde düşen mesaj, "herhalde başka bir yere dosya gönderecekken yanlışlıkla bizim gruba yolladı" düşüncesiyle gruptaki 59 kişi tarafından görmezden gelinmişti.  İlginç gerçekse, bu akşam saatlerinde mesajda ne yazdığını merak ederek sonuna kadar okumayı başaran tek kişi olan Harun Kuncu(33), tarafından ortaya çıkarıldı. Olayla ilgili olarak yaptığı açıklamada, tarihi konulara zaten meraklı bir insan olduğunu ve sık sık Histrory Channel izlediğini belirten Kuncu şöyle devam etti: "Baktım mesaj İslam öncesi Arap coğrafyası ve cahiliye devri adetleri diye başlıyor, ilgimi çekti benim de. Sonra işte İslam tarihinden giriyor, dinler tarihinden çıkıyor. Ortaçağ'daki Katolik - Protestan savaşlarına kısaca bir değindikten sonra oradan tekrar İslam coğrafyasındaki bölünmüşlüğe ve mezheplerin ortaya çıkış öyküsüne yoğunlaşıyor. Bu bölünmüşlükleri yok etmek adına çözüm önerileri sunuyor falan filan... Tam konu iyice sarmaya başlamıştı ki bir baktım 'Bayramanınız kutlu olsun' diye bitirmiş. Meğer bayram tebriğiymiş. Şaşırdım ve açıkcası biraz da üzüldüm..." Mesajı gönderen arkadaşıyla temasa geçmeyi ve "Bunun üzerine biraz daha eğilirsen kapsamlı bir İslam Tarihi çalışması ortaya koyabilirsin. Böyle yarım bırakma, devam et" diyerek teşvik etmeyi düşündüğü de sözlerine ekleyen Kuncu, son olarak her gün yeni bir felaket ve vahşet haberiyle çalkalanan, gönüllerin bir damla merhamete ve kardeşliğe muhtaç olduğu, Ebu Süfyan ve Ebu Cehillerin bir arada Halep'ten Fizan'a dek tüm bir İslam Alemi'nin.... aman neyse herkesin bayramını kutladı işte...