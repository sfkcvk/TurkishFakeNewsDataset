Tartışmalara Yol Açan ''Silahsız Terörist'' Yasası, ''İsmi Recep Tayyip Erdoğan olmayan herkes'' Şeklinde Sadeleştirilecek... Ankara saldırısının hemen ardından Cumhurbaşkanı Erdoğan'ın gündeme getirdiği yeni terör yasası ve ''silahsız terörist'' tanımlamaları tartışmalara neden olurken, Ak Parti Niğde Milletvekili Avukat Mert Bilgin ise “Ya çok da uzatmaya gerek yok aslında. Direkt 'Sayın Cumhurbaşkanı Erdoğan haricinde herkes terör suçundan yargılanabilir' diyelim gitsin” önerisiyle konuya farklı bir bakış açısı getirdi. Meclisteki grup toplantısının ardından odasında basın mensuplarını ağırlayan deneyimli avukat ve genç siyasetçi, özellikle mahkemeler üzerindeki iş yükünü azaltmak adına “silahsız terörist” gibi bir tanımlamaya ihtiyaç doğduğunu kaydetti. Üst başlıkta 'Silahsız terörist' denilerek ortaya atılan kavramın, halkın anlayabileceği dille izah etmek gerekirse kısaca ''Adı Recep Tayyip Erdoğan olmayan herhangi birinin terörist olarak suçlananabilecek olması'' şeklinde özetlenebileceğini dile getiren Niğde Milletvekili, yasanın da lafı hiç dolaştırmadan direkt olarak bu şekilde çıkması gerektiğini ise şu sözlerle savundu: ''Yani şimdi teröristin tanımı dar, bizlere hareket imkanı vermiyor. Bugün mesela en kötüsünden bir akademisyeni bile mahkemeye çıkarmak için 40 tane yasanın etrafından dolaşıp, anca tutuklama kararı çıkartabiliyoruz. Geçen de gördük, Anayasa Mahkemesi şu bu derken bin tane pürüz çıkıyor. Peki bizim hedefimiz ne? Cumhurbaşkanımızın dilediği herkesin terörle yargılanabilmesi değil mi? Bugün sevmedikleri, bugün sevip yarın sevmeyecekleri falan derken tek tek uğraşmanın manası yok. O yüzden benim önerim, yasa tasarısının iyice sadeleştirilerek, direkt 'adı Recep Tayyip Erdoğan olanlar dışında herkes' şeklinde geniş bir tanım yapılması. Sayın grup başkan vekillerimize de bu fikrimi ilettim. Onlar da sıcak bakıyorlar. Nüfus kayıtlarına göre ülkede bu isimde başka biri yok zaten. Bundan sonra da kimsenin çocuğuna o ismi koymaması için ek bir yasa gerekecek sadece. Onu da halledersek kapatıp gidebiliriz artık...'' Muhabirlerin soruları üzerine hukuğun temeli olan ''Adalet önünde herkes eşittir'' ilkesinden de kesinlikle taviz vermeyeceklerini vurgulayan Mert Bilgin, teklifin bu haliyle yasalaşması durumunda Cumhurbaşkanı Erdoğan dışında herkesin kanunlar nezdinde eşit olacağını garanti etti. ''Yani zaten baktığınızda o da hepi topu 1 kişi... O kadarcığı da hukukun üstünlüğüne zarar vermez artık. Ben şahsen 1 kişi için mecliste de çok bi gürültü çıkacağını sanmıyorum. Öyle olursa bu meclis yasa yapamaz hale gelir.'' diyen Bilgin, meclisin tıkanması halinde ise Başkanlık sistemine olan ihtiyacın daha da belirginleşeceğini hatırlattı. ''Silahsız terörist'' tanımlamasının siyaset dünyasındaki yansımaları bu şekilde olurken, tartışmaların bir diğer muhattabı konumndaki hukuk fakülteleri ise şimdilik konuya mesafeli yaklaşıyor. Özellikle birçok profesör, doktor ve asistanın aralarında bulunduğu öğretim üyeleri, olası yasa değişikliğinde başlarına bir şey gelmemesi adına yorum yapmaktan çekinseler de, Ceza Hukuku derslerini vermekte zorlanan binlerce öğrenci kanunun değişmesini dört gözle bekliyor.