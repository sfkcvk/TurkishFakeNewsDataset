YSK'dan Geçersiz Oy Uyarısı: ''Lan 2 seçenek var zaten. Bir mührü doğru yere basmak ne kadar zor olabilir?'' 16 Nisan Başkanlık Sistemi referandumuna günler kala sosyal medyada başlayan "Mührü nereye vurmalı, nasıl vurmalı" şeklindeki tartışmalar Yüksek Seçim Kurulu'nu harekete geçirdi. Bugün bir basın toplantısı düzenleyen YSK Başkanı Galip Ucuner, oy pusulasında sadece iki seçenek bulunduğuna dikkat çekerek "Tek yapmanız gereken hangisini tercih ediyorsanız mührü onun olduğu yere basmak. Ne kadar zor olabilir? Bu kadar üzerinde konuşulacak ne var?" sözleriyle seçmenlere sert çıktı. Referandum öncesi sosyal medyada gündeme gelen "Mührü nereye basacağız? Tam yazının üstüne mi gelmesi lazım yoksa yazının üstüne gelirse geçersiz mi oluyor? Biraz dışa taşsa bi şey olur mu?" şeklindeki  tartışmalar sonunda YSK'yı da isyan ettirdi. Konuyla ilgili olarak bir basın toplantısı düzenleyen YSK Başkanı Galip Ucuner, Türkiye'de uzun bir süredir ya seçim ya referandum vesilesiyle yılda en az bir kez sandık başına gidilmesine rağmen ortada hala nasıl oy kullanılacağına dair belirsizlik yaşanmasının kabul edilemez olduğunu belirterek şöyle devam etti: "Bu kadar yoğun pratikten sonra benim aklıma tek gelen seçenek, dikkat dağınıklığı. Şimdi şurada sorsam, aranızda mutlaka İstanbul Üniversitesi kazanacakken kaydırma yaptığı için Erciyes'e gideniniz vardır. Bizim vatandaş biraz öyle, konsantre olamıyor. Oy pusulasını görünce de 'Aaa böyle bi parti mi varmış' 'Şunun logosu ne şirinmiş' derken mevzuyu unutup mührü yanlış basıyor, düzelteyim derken pusulayı mundar ediyor. Hadi normal seçimi böyle açıkladık diyelim, bir sürü parti logosu falan görünce kafalar karışıyor ama bu sefer topu topu iki seçenek var pusulada. Kafa karışacak, dikkat dağılacak bir durum yok. Diğer seçeneğe taşırmadığınız sürece mührü nereye bastığınızın kaç kere bastığınızın da bir önemi yok. Koca alan var orada, bir yerine basın geçin işte. Deli etmeyin adamı ya!" 
 
 YSK Başkanı, açıklamalarının ardından seçmenler için hazırlanan "Temel oy kullanma eğitimi" broşürlerini de basın mensuplarıyla paylaşıldı. Broşürde öne çıkan bazı maddeler ise şöyle:  * Bayram namazlarından önce imamın yaptığı gibi, her evde bir kişi gönüllü olup bu işi iyice öğrenerek evin diğer üyelerine canlandırmalı bir şekilde anlatsın. Bir mühür ve A4 kağıdına hazırlanmış bir pusulayla, Hayır ve Evet arasındaki çizginin dışına taşırmama pratikleri yapılabilir. Özellikle seçim sabahı yapılacak ısınma hareketleri önemli...  * Aynı bölgeye birden fazla mühür basmak oyu geçersiz kılmıyor. Dolayısıyla "Mührü elime bir kere almışken  'dan dan' diye vurup okulu inleteyim, iyice bi hırsımı alayım" diye düşünenleriniz varsa, pusulanın diğer bölgesini eliyle kapatarak birkaç kere basabilir. Eğer hâlâ enerjinizi atamıyor, kendisini bu konuda yetenekli hissediyorsanız vurmalı çalgılarda şansınızı deneyebilirsiniz.  * Bir kere daha hala karar verememişseniz, artık düşünmekten vazgeçin. Kapatın televizyonu, gazeteyi, facebook falan. İyice kafanız karışmasın. * Seçim günü bir aksilik yaşanmaması için oy kullanacağınız okulu bir gün önceden ziyaret edin. * Sandığa gitmeden önce tatlı bir şeyler yiyip, çişinizi yapın. Oy kullanma esnasında çok çişiniz gelirse, yine dışarı taşırmamak kaydıyla kabine yapmaktan çekinmeyin.