Klima Savaşında Gülen Taraf Yine Menopozlular Oldu: Ofis İçi Ortalama Sıcaklık 17 Santigrat Derece... İstanbul Maslak'taki VekoGiz Plaza'da faaliyet gösteren Uzunlar Telekomünikasyon A.Ş., son 7 senedir olduğu gibi bu sene de yazın müjdecisi "ofis içi klima savaşlarının" ilkine ev sahipliği yapmanın haklı gururunu yaşıyor. Mesainin ilk saatlerinde başlayan ve kıran kırana geçen mücadelede ofis içi sıcaklık +14 ile +39 santigrat derece arasında gezinirken, karşılaşmaya geçtiğimiz yıllarda olduğu gibi yine Menopozlular Ekibi’nin müthiş performansı damga vurdu. 300 kişilik koca bir katın sıcaklık seviyesini yalnızca 4 menopozluyla bütün gün boyunca kontrol altında tutan ekip, yaz dönemi boyunca lider konumunu koruyacağının da sinyallerini verdi. Her yıl bahar aylarından itibaren ofis bünyesinde çıkan klima açma-kapama savaşlarıyla adından sıkça söz ettiren Uzunlar A.Ş., bu yıl da ülkemizde yaşanan ilk klima kavgasıyla yaz sezonuna merhaba dedi. Kronik bronşit ve boyun tutulması mağdurlarının ağırlıklı olduğu "sıcakçılar", "Mayıs ayına geldiysek klima mutlaka çalışmalı" görüşünü savunan "soğukçular" ve vücut ısılarını bir türlü dengeleyemedikleri için her iki gruba da eşit mesafede duran "Menopozlular" olmak üzere üç fraksiyona bölünen şirketteki mücadelenin ilk gününde Menopozlular, bu yıl menopoza girerek takıma yepyeni bir soluk getiren Melek Özcan’ın (52) bireysel yeteneklerinin takım oyunuyla birleşmesiyle sonuca gitti. Ofiste sabah saatlerinden itibaren dakika dakika yaşanan kimi gelişmelerse şöyle;  "Ofise en erken gelen, klima üzerinde söz sahibi olur" ilkesiyle harekete geçen Melek Özcan, işe gitmek için yataktan kalktı. 05.20’de ofise varan Özcan, kumandayı ele geçirmesinin ardından, okunan sabah ezanına müteakip şükür namazı kılarak güne başladı.  Sıcakçılar Grubu, klimaların yol açtığı küresel ısınma ve nesli tükenen pandalar üzerine hazırladığı power point dosyasını üst yönetim cc'li halde tüm ofise göndererek, klima savaşlarının masa başı kısmında ilk önemli atağını gerçekleştirdi.  Soğukçular, Eylül'den beri kapalı durumda bulunan klimayı açmak için ilk önemli ataklarını geliştirdiler. Kumandanın ortalıkta görünmemesi üzerine seri adımlarla masasından kalkarak klimaya doğru yönelen Nesrin Başbölük (32), arkasından hızla koşan Melek Özcan tarafından klimaya 10 yarda kala düşürüldü.  Özcan'ın bir anlık boşluğundan faydalanarak fast-break'e çıkan Erkan Çimenci(46), tam açma düğmesine uzanacakken Menepozluların deneyimli ismi Kadriye Gülsun'un (58) harika yükselişiyle blok yedi. Sıcakçılar bu hareketi uzun süre "Hobaaaa işte beyin!" nidalarıyla kutlarken, Menopozlular’la ilk ittifakın da temelleri atıldı.  Soğukçular cephesinden Murat Devirce(27), ofis içindeki termometreye hohlayarak sıcaklığı etik olmayan yollardan yüksek göstermeye çalışırken yakalandı. Mücadeleden diskalifiye edilen Devirce, günün geri kalanını ofis dışı müşteri ziyaretiyle geçirdi.  Güneşin yön değiştirerek Melek Özcan’ın masasına vurmaya başlamasıyla o ana dek Sıcakçılarla ortak hareket eden Menopozlular “Hmm biraz havasız mı oldu acaba ya?” söylemleriyle ayrılığın ilk sinyallerini verdiler.  Öğle yemeği için tüm ofis çalışanlarının plazayı terketmesinin ardından gizlendiği tuvaletten çıkan Melek Özcan, tüm klimaları en soğuğa getirmesinin ardından olay mahallinden uzaklaştı  Fazlasıyla soğumuş ofiste bu defa da üşümeye başlayarak yeniden Sıcakçılar’la bir ittifak kurmak üzere görüşmelere başlayan Menopozlular, "Ateş başında şarkılar söyleyerek öğlen kahvemizi içiyoruz" etkinliği düzenledi. Bir top A4'ün ateşe verilmesiyle yakılan temsili ateşe klima kumandasını atma çabalarıysa Soğukçular tarafından son anda engellendi.  Klima kumandasını hedef alan mücadeleler sürerken Sıcakçılar’ın etkili ismi Ahmet Özvarollu’nun kumandanın pillerini yemesi üzerine nikel kadmiyum zehirlenmesine yakaladığı tespit edildi. Son olarak dilini değdirerek iPhone’unu şarj etmeyi deneyen Özvarollu gelen ambulans aracılığıyla hastaneye kaldırıldı.  Ofisteki sıcaklığın yeniden arttığını “Ay fenalık geldi birden bana yemin ederim” sözleriyle dile getiren Menopozlular, "10 dakika açalım, yine kapatırız" formülüyle klimayı açtılar. Menopozlular tarafından bir defa daha ihanete uğradığını hisseden Sıcakçılar’dan Bahar Erdurul, protesto amacıyla boynuna üç sıra doladığı polar şal doladı. Erdurul’un görüntüsünün Facebook'ta “Barış sürecine ofisten destek : )) Plazanın poşulusu bu kadar oluyo işte” başlığıyla paylaşılması sonucu şirkette ufak çaplı bir gerginlik yaşandı.  İki tarafın karşılıklı olarak bir süre birbirlerine “Terleyenler Moskova’ya!” ve “Üşüyen çalışan giyinsin gitsin!” sloganları atmaları üzerine güvenlik devreye girdi. Bu esnada oluşan arbedede tuvaletlerde bulunan el kurutma makinelerini sürekli çalıştırarak ısıyı yükseltmeye çalışan grupla, ofisin mutfağındaki buzdolabının kapısını açarak çatışan karşıt görüşlülerin yarattığı hengameden faydalanan Menopozlular bir kez daha kumandayı ele geçirdi.  Klimaya giden elektriği kesmek üzere camdan sarkan radikal sıcakçı Tufan Balgüden mavi kabloyu keserek günün geri kalanında tüm ofisi fiber optik internetsiz bıraktı. Balgüden'e taraflı tarafsız tüm ofis çalışanları tavır aldı.  Günün geri kalanında kumandayı bir kez daha kimseye kaptırmayan Menopozlular, zaman zaman soğuğu kökleyip zaman zaman 36 dereceye getirdikleri klimayla diğer çalışanlara zor anlar yaşatırlarken, savaşın ilk gününü de net bir galibiyetle tamamladılar. Mesai bitiminde klima kumandasını teslim ettikleri Melek Özcan’ı güvenlik çemberine alarak plazadan ayrılan grup, Ağustos sonuna kadar liderlik pozisyonunu sürdürmeye kararlı olduklarını belirtti.