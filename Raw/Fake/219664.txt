Ülkedeki Gerginliğin Bir Türlü İstenen Seviyeye Ulaşmamasının Ardından Kabinede Değişiklik Sinyalleri: Ahmet Davutoğlu İçişleri Bakanı mı Oluyor?  Gezi parkı eylemlerinin yoğunluğunu kaybetmesinin ardından devreye sokulan esnaf - eylemci gerginliğinin beklenenden kısa sürmesi, Alevi-Sunni tartışmalarının yeterince gündeme gelmemesi ve son olarak Başbakan Erdoğan tarafından yapılan "tencere tava çalan komşunuzu şikayet edin" çağrısının da (tencere tava çalma eylemlerinin günler önce bitmiş olması nedeniyle) herhangi bir etki yaratmaması Hükümet'te kabine değişikliğini gündeme getirdi. Yerel seçimler öncesi ülke içindeki gerilimin istenen seviyeye ulaştırılması için Dışişleri Bakanı Ahmet Davutoğlu'nun İçişleri Bakanlığı görevine getirileceği kulislerde konuşulurken, Hükümet sözcüsü Hüseyin Çelik de "Kendisinin özellikle son 2 seneki performansı ortada. Neden olmasın?" sözleriyle iddiaları doğruladı.     Konuyla ilgili olarak bu sabah basın mensuplarının sorularını yanıtlayan Hükümet sözcüsü Hüseyin Çelik, Başbakan Erdoğan'ın yerel seçim çalışmaları kapsamında start verdiği "ülkede gerginlik büyüsün, kutuplaşma artsın ki seçmenimiz bize daha çok yanaşsın" stratejisin şu ana kadar az çok olumlu sonuçlar vermesine rağmen halen beklenen etkiyi yaratmakta sıkıntı yaşandığını ifade ederek, bu doğrultuda kabinede bazı önemli değişikliklere gidilebileceğinin sinyallerini verdi.  Çelik "Artık yaz rehavetinden midir, insanımızın her şeyden olduğu gibi gerginlikten de çabuk sıkılmasından mıdır yoksa sayın Başbakanımız'ın ekranda biraz fazla görünmesi nedeniyle yüzünün eskimesinden midir nedir tam bilemiyoruz ama kutuplaşma henüz arzu ettiğimiz düzeyde değil" derken, bir süredir hükümet tarafından yapılan açıklamalara karşı vatandaşların duyarsızlaştığını da üzülerek müşahade ettiklerini dile getirdi.  Başbakan Erdoğan'ın "Alevilik Hz. Ali'yi sevmekse ben dört dörtlük Aleviyim" çıkışının beklenen etkiyi yaratmaktan uzak kalıp kamuoyu tarafından ekseriyetle mizah unsuru olarak değerlendirilmesinin hükümet cephesinde hayal kırklığı yarattığını ifade eden Çelik, şöyle devam etti:  "Son olarak mesela bu 'tencere tava çalan komşunuzu şikayet edin' çağrısı halkımız tarafından doğru değerlendirilse muazzam bir fısattı aslında. Normal şartlarda ülkenin dört bir yanında konu komşuyu birbirine düşürecek bir hamleydi ama orada da işte bizim biraz zamanlama hatamız oldu. Açıkcası dışarıda ne olup bittiğinden çok haberimiz olmadığı için hala o tencere işi devam ediyor sanıyorduk. Bittiğini çok geç haber ettiler..."  Hükümet sözcüsü Çelik, kabine değişikliğiyle ilgili bir soruya yanıt verirken, halen Dışişleri Bakanlığı görevini sürdüren Ahmet Davutoğlu'nun İçişleri Bakanlığı'na getirileceği yönündeki iddialara da yeşil ışık yaktı. "İçinde bulunduğumuz süreçte ondan daha iyi bir isim aklımıza gelmiyor. Kendisi görevde bulunduğu 4 yılın sonunda ülkemizi hem Avrupa Birliği'yle hem Ortadoğu'yla hem Rusya ile hem ABD ile papaz etmeyi başarmış bir insan neticede. 2009'da göreve ilk geldiği gün Dışişleri'ni lağvedip komple sınır kapılarını kapatsak ancak bu kadar olurdu" diyen Çelik, Davutoğlu'nun aynı başarıyı İçişleri Bakanlığı'na görevinde de sergileyeceğinden en ufak bir kuşku duymadıklarını belirtti.  Çelik'in ardından basın mensuplarının sorularını yanıtlayan Dışişleri Bakanı Davutoğlu ise "Şu an için net bir şey yok ancak tabii ki Sayın Başbakanımız nerede görev verirse orada elimden gelenin en iyisini yapmaya hazırım. Ülkede Alevi - Sünni, Kürt - Türk, laik - dindar, Fenerbahçeli - Galatasaraylı gibi bir çok farklı kesim mevcut. Kolay bir iş olmayacak ama sırayla deniycez artık" derken, İçişleri Bakanlığı görevine gelmesi halinde ülkedeki tüm kesimlerle sıfır sorun politikasını oturtmak için çalışacağını ifade etti. Davutoğlu'nun piyasalarda endişeyle karşılanan açıklaması sonrası Borsa ilk seansı %8 kayıpla kapattı.   Davutoğlu'nın ardından Dışişleri Bakanlığı görevine şu an için kabinedeki herhangi bir ismin gönüllü olmadığı Başkent kulislerinde konuşulurken, Hükümet'e yakın kaynaklar "Nasılsa durum bundan beter olamaz. En kötü ihtimal biraz güler eğleniriz" denilerek Egemen Bağış'ın yeni Dışişleri Bakanı olması için ikna edilmeye çalışılacağını dile getiriyorlar.