Tüm Türkiye'nin Merakla Beklediği "yeni web sitemizi nasıl buldunuz?" Anketinin Sonucu Nihayet Açıklandı. Zafer "Çok Beğendim"in Edirne Defterdarlığı'nın resmi internet sitesi edirnedefterdarligi.gov.tr'de 5 yıldır devam eden "Yeni web sitemizi nasıl buldunuz?" anketinin sonucu dün gece Lütfü Kırdar Kongre Salonu'nda düzenlenen görkemli bir törenle açıklandı. Sonucunu tüm Türkiye'nin nefesini tutarak beklediği ankette ipi, oyların % 42'sini alan "Çok beğendim" seçeneği göğüslerken, ikinciliği %38'lik oy oranıyla "Beğendim" seçeneği aldı. "Pek Beğenmedim" ve "Bir fikrim yok" seçenekleri ise, aldıkları %5'erlik oy oranlarıyla son sıraları paylaştılar.

 

Edirnedefterdarligi.gov.tr sitesinin 2006 yılında yenilenmesinin ardından dönemin webmaster'ı Salih Gülcebey tarafından siteye konan anket, aradan geçen 5 yıla rağmen ilk günkü heyecanıyla yoluna devam ederek adeta bir fenomene dönüşmüştü. Türkiye'nin her yanından 7'den 70'e birçok takipçisi bulunan anket için bugüne kadar toplam 92 kişi oy kullanırken, "Beğendim" ve "Çok beğendim" seçenekleri arasındaki son ana kadar devam eden rekabet ise adeta nefesleri kesti.

 

İstanbul 3. Noteri Katibi Ragıp Kurudal'ın sonuçları açıklaması ile birlikte Lütfü Kırdar Kongre Salonu'nu dolduran kalabalıkta sevinç ve hüzün bir aradaydı. "Çok beğendim" seçeneğinin yarışı önde tamamladığının duyurulması ile destekçileri tezahürat ve alkışlarla Lütfü Kırdar'ı inletirken, sadece "Beğendim" demekle yetinen grup uzun süre sonuçlara itiraz etti. 2006 yılından bu yana yayında olan ankete oy veren, ancak süreç içerisinde fikirlerinin değiştiğini söyleyen onlarca "Çok beğendim" taraftarının kendileri ile iletişime geçtiğini iddia eden grup, daha sonra salonu terketti ve sloganlar eşliğinde Atatürk Meydanı'na doğru yürüyüşe geçti.

 

"Beğendim" yanlılarının protesto gösterilerinin ardından salonda kalanlar ise Sıla, Kenan Doğulu ve Emre Altuğ gibi sanatçıların şarkılarıyla kendilerinden geçtiler. Zaman zaman tatsızlıkların da yaşandığı gecede "Bir fikrim yok"çular ile "Çok beğendim"ciler arasında çıkan arbedeye çevik kuvvet müdahale etmek zorunda kaldı. Aşırı "Bir fikrim yok" sempatizanı üç kişinin gözaltına alınmasıyla yatıştırılan olayların ardından arkadaşlarının gözaltına alınması ile ilgili bir açıklama yapan Çetin Ortak (26), "İnanın polisin neden böyle bir tutum içinde olduğu hakkında herhangi bir fikrimiz yok." diyerek şaşkınlığını gizleyemedi.

 

Gecenin sonunda ise sitenin yeni tasarımın altında imzası bulunan Creatomax Tasarım Ofisi'nin temsilcileri teşekkür konuşması yapmak için sahneye davet edildi. Şirketin geçtiğimiz 6 yıllık süreç içerisinde pek parlak günler geçirmemesi üzerine sadece dönemin muhasebecisi Burak Alıcı mikrofonların başına geçerken, "Bizim de gurur duyduğumuz bir tasarım; en iyi işlerimizden biri olarak görüyoruz. Gerçi aradan geçen sürede piyasa durumları filan derken şirket dönmedi, 2 sene önce de nihayet tasfiye işlemlerini tamamladık, şu an tamamen tekstille alakalı işlere yöneldik... Ama yine de her şeye karşın bugün burada olmaktan dolayı büyük gurur duyuyoruz." şeklindeki sözleri uzun süre ayakta alkışlandı.

 

Anket sonuçlarının "Çok beğendik" şeklinde neticelenmesinin ardından Türkiye'deki belli başlı şehirlerin meydanlarında gösterilerin sabaha kadar sürdüğü öğrenilirlen, Lütfü Kırdar Salonu'ndaki kalabalık havai fişek gösterileri ve 10. Yıl Marşı'nın ardından korna sesleri eşliğinde İstanbul'un çeşitli noktalarına dağıldılar.