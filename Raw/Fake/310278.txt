Nijer'de Yönetimi Ele Geçirmeye Çalışan Paralel Devlet Yapılanması, Öncelikle Paralel Olabileceği Bir Devlet Kurmayı Hedefliyor... Orta Afrika ülkelerinden Nijer, bir süredir ülkede yapılanmasını sürdüren paralel devlet şebekesinin heyecanını yaşıyor. Henüz oturmuş bir devlet yapısı bulunmayan ülkenin lideri Albay Auro Hasabu, paralel devletin çalışmalarını ilgi ve dikkatle takip ettiklerini belrtirken, "Şimdilik ses etmiyoruz bakalım. Hele iyice bi yapılansınlar da nasıl yaptıklarına baka baka biz de kendi devletimizi oturtururuz artık" sözleriyle de durumun kontrol altında olduğunu ifade etti. 12 yıl önce bir okul açarak Nijer'e adım atan paralel yapının o günden bu yana 3 lise, 3 ilkokul, 1 üniversite, 1 hastane açtığını ve çeşitli bölgelerde yol yapım ve onarım çalışmalarında bulunduğunu belirten Auro Hasabu, "İstihbarat servisimizden duyduğumuz kadarıyla emniyet ve ordu içinde de yuvalanmaya başlamışlar. Bunu ilk duyduğumda çok şaşırmıştım çünkü bir istihbarat servisimiz olduğunu bile bilmiyordum. Galiba onu da onlar kurdu. Neyse, hayırlısı bakalım..." ifadelerine yer verdi.  Albay Hasabu, paralel devletin altyapı ve organizasyon anlamanında Nijer'deki yapılanmasını tamamlamasıyla birlikte ülkenin modern anlamda ilk devlet organizasyonu olacağına dikkat çekerek "Böyle düşününce tam neye paraleleller onu da bilemiyorum açıkçası ama bize olmadığı kesin gibi. Daha doğru düzgün bi yerlere olabilir..." şeklinde konuştu.  Nijer'de Paralel Devlet yapılanmasıyla ilgili heyecanlı bekleyiş sürerken, yapılanmanın sorummlusu olduğu iddia edilen N.G isimli Türk vatandaşı ise, iddiaları doğrular yönde açıklamalarda bulundu. "Açıkcası buraya gelmeden evvel durumun bu kadar kötü olduğunu bilmiyorduk. Ülkede 4 duvar ve 1 çatısı olan ilk okulu bizim açtığımızı fark edince duruma uyandık ama artık çok geçti" diyen N.G, yapılanmanın geldiği noktayı ise şöyle aktardı: "Bir süredir Emniyet içinde yayılalım, güç kazanalım diyoruz ama ülkedeki emniyet organizasyonu genel olarak o yöredeki en eli sopalı adamın koluna bi şerit bağlamaktan ibaret. Nereye sızıyorsun yani? Neyse aldık karşımıza konuştuk. Bakın bu iş böyle olmaz, bunun yazılı falan yönetmeliği olması lazım diye anlattık. Şu an henüz orayı adam etme aşamasındayız. İnşallah 2 sene içinde ele geçirebileceğimiz bir emniyet organizasyonunu kurmayı hedefliyoruz. Sonra da artık yavaş yavaş... Bakalım..."