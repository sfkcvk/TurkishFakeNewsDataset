CHP'nin Dokunulmazlık Jestine AK Parti'den Yanıt: ''Biz de sembolik olarak bir mahkemeyi bağımsız yapıcaz...’’ AK Parti tarafından hazırlanan dokunulmazlıkların kaldırılmasına ilişkin yasa tasarısına CHP’nin lehte oy kullanacağını açıklaması siyasi kulislerde barış rüzgarları estirdi. Hükümet kanadı, dokunulmazlıkların kaldırılmasıyla birlikte rastgele seçilecek bir mahkemeyi bağımsız hale getirirerek CHP'nin jestine karşılık vermeye hazırlanıyor.  Türk siyasetinde ender görülen, hükümet ve ana muhalefetin aynı tasarıya aynı oyu vermesi durumu Ankara'nın da havasını yumuşatmış gibi görünüyor. CHP’nin dokunulmazlıkların kaldırılmasıyla ilgili destek vereceğini açıklamasının ardından hükümet de kolları sıvarken, siyaset kulislerinde gününü konusu AK Parti’den gelen ‘sembolik olarak bir mahkemenin bağımsızlaştırılması” önerisiydi. Konuya dair ilk açıklama ise Adalet Bakanı Bekir Bozdağ'dan geldi. CHP’nin attığı adımın son derece önemli olduğuna dikkat çeken Bozdağ, “Valla komşulukta bir şey vardır, tabağı boş geri göndermek olmaz. Biz de oturduk, böyle bir formül düşündük” sözleriyle karar sürecini aktarırken, açıklamalarına şöyle devam etti:  "HSYK'daki arkadaşlarımız gereken talimatları verdik. Şu an elimizde öyle bir mahkeme yok ama söz verdiler, dokunulmazlıklar kaldırılana kadar ayarlıycaklar bi tane. Gerekirse yurt dışından hakim falan getiririz. Sürpriz olması açısından hangi mahkkeme olduğunu söylemiycez. Artık Bakıköy 3. Sulh Ceza mı olur Ankara 5. Ağır Ceza mı CHP'li arkadaşlarımız biraz da deneye yanıla kendileri bulacaklar bağımsız mahkemeyi..." Uygulamanın gidişatına ve beğenilip beğenilmemesine göre sürekli hale getirilebileceğini de belirten Adalet Bakanı Bozdağ, “Bakalım duruma göre eğer bize bir zararı dokunmayacaksa bu tip bağımsızlık işlerini geleneksel hale getirebiliriz. Ayın Bağımsız Mahkemesi gibi bir isim hoş duruyor mesela. Tamamen sesli düşünüyorum şu an” ifadelerine yer verdi.  Bozdağ, MHP’nin de tasarıya evet oyu vermesine karşılık herhangi bir jest düşünülüp düşünülmediği şeklindeki bir soruyu ise şu sözlerle yanıtladı: “Yok özel bir şey düşünmüyoruz... Onlar da yani… Sürekli evet veriyolar… Bi çikolata falan yaptırsak yeter... Her oylamada masraf...”