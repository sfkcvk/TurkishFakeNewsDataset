Stres Çarkının Yaratıcısından Müjde: ''Milyonlarca gerizekalının çok seveceği yeni bir şey bulduk!'' Tüm dünyayı olduğu gibi Türkiye’yi de kasıp kavuran stres çarkını bulan Güney Koreli girişimci Hyun-Jin Kwon bugün geliştirme aşamasında olan bir projesini daha duyurdu. Henüz detayları paylaşılmayan gizemli aygıttan çok büyük beklentileri olduğunu belirten Kwon’a göre bu zımbırtı da dünya çapında milyonlarca gerizekalının büyük beğenisini kazanacak. Güney Kore’nin başkenti Seul’de bugün bir basın toplantısı düzenleyen stres çarkının yaratıcısı Hyun-Jin Kwon, yeni ürünün duyurusuna geçmeden önce stres çarkına gösterilen ilgiden ötürü tüm dünya gerizekalılarına teşekkür etti. Kwon, “Valla yüzümü kara çıkartmadınız hepiniz sağolun, var olun. Stres çarkını ilk bulduğumda dedim ki ‘Hyun-Jin şu an öyle bir şey icadettin ki ihtiyacın olan tek şey milyonlarca gerizekalı’, eh o da mevcut zaten. Bu açıdan bakınca hedef kitlemin neredeyse tüm insanlık olduğunu söyleyebilirim” diyerek ikinci projesi öncesinde hayli umutlu olduğunu ifade etti. Başarılı girişimci açıklamalarını şöyle sürdürdü: “Şimdi tabi stres çarkı büyük bir başarı yakaladığı için hemen öyle şımarmak yok. Önemli olan zirveye çıkmak değil orada kalabilmektir. Yaptığımız araştırmalara göre henüz zaten dünyadaki gerizekalı pazarı da doymuş durumda değil. Millet gözümüzün içine bakıyor yeni bir şey çıksın da fütursuzca para harcayalım diye. İşte belki de işin sırrı burada, hiçbir işe yaramayan bir nesneyi insanların önüne koyabilmekte. Valla biz stres çarkını ilk ürettirirken Çin’deki taşeron bile ‘Abi ne bu tam olarak? Rulman parçası falan mı?’ dedi. ‘Bir çevir hele sen onu’ diye cevapladım. Müptelası oldu beyinsiz. Karın tokluğuna stres çarkı üretiyor şimdi resmen. Her partiden 3-5 tane veriyoruz sabah akşam oynuyor” Yeni ürünün Ar-Ge faaliyetlerinin tamamlandığını da ekleyen Hyun-Jin Kwon, “Toplam 20 ülkeden stres çarkını en çok kullanan 100'er denekle bir tüketici araştırması yürütüyoruz şu an. Alt gelir gurubundaki deneklerden önemli bir kısmı bu alete de kafadan 5 dolar ödemeye hazır olduklarını söylediler. O veriden hareketle orta gelir grubuna yönelik wi-fi özellikli bir modelini çıkarıp 50 dolar'dan itelemeyi planlıyoruz. Daha yüksek gelir grubundaki gerizekalılar ise altın kaplamalısı çıkarsa 500 dolara kadar çıkmaya hazırlar.” diyerek böyle bir performansı kendisinin bile ilk etapta beklemediğini aktardı. Aletin detaylarını henüz paylaşmayacağını da dile getiren Kwon, son olarak “Sadece makat bölgesine uygulanan bir ürün olduğunu söyleyeyim size. Evet, doğru anladınız. Bu kez kendimizi aşmak niyetindeyiz. Başarırsak keriz silkelemede çıtayı çok yükseğe çekmiş olacağız” sözleriyle de yaşadığı heyecanı dile getirdi.