Dünya Müzikleri Eşliğinde Herkesin Kitabını Okuyup Kahvesini Yudumlayabileceği Şirin Bir Kafe Hayaliyle Yola Çıkan Çift, Toptancı, Zabıta, Tesisatçı ve Stopaj Gerçeğiyle Karşı Karşıya Bir yıl önce “biraz birikimleri”, ailelerinin desteği ve çektikleri krediyle Balkan ve Akdeniz ezgileri eşliğinde herkesin kitabını okuyup kahvesini yudumlayabileceği şirin bir kafe hayallerini gerçekleştirmek için yola çıkan Selin Gülse (25) ve Tansel Saygın (28), kendilerini hayal kırıklığına uğratan gerçekler hakkında konuştu. Her şeyin “Amelie tadında” gideceğini sanarak bu işe başladıklarını söyleyen genç çift, ilk şoku, işyerlerinin önünde hiltiyle kanalizasyon çalışmasına başlayan belediye işçilerini görünce yaşadıklarını anlattı.
 
Üniversite yıllarında gerçekleştirmeyi kafaya koydukları projelerini mezun olur olmaz hayata geçiren genç çift, kafelerinde düzenledikleri basın toplantısında hem dert yandı hem de “gittikleri yolun yol olmadığını” belirterek peşleri sıra gelen gençlere önemli uyarılarda bulundu.  
 
Benzer tedirginlikleri paylaştığını söyleyen Saygın ise “İlk gün sabahın 9’unda kafeyi açmaya geldim bir neşeyle… Bakın ilk gün daha… Bir sürü belediye işçisi bir patika havası verdiğimiz girişimizi şantiye alanına çevirmiş resmen. Hilti mi ne? Şu matkap gibi makineyle her yeri delik deşik etmişler. Tozdan, dumandan kafe, kafe olmaktan çıkıp mahalle fırınına dönmüş. Saygısızlık düpedüz bu. Haber verir insan” sözleriyle yaşadığı sıkıntılı süreci dile getirdi. 
 
Bu noktada sinirlerine daha fazla hakim olamayarak söze giren Tansel Saygın ise “Ben nerden bileyim öyle bir madde olduğunu sözleşmede? Minik minik yazmışlar” derken, kızarkadaşını suçlayan ifadelerde bulundu: “Benim bir kabahatim yok. Selin’in çevre temizlik vergisi, bilmem ne harcını yatırmayı unutmasından sonra zabıtaya affetmeleri için nasıl dil döktüğümü bir ben biliyorum. Affetmedi tabii adamlar. İlk haftanın hasılatı olduğu gibi ceza makbuzuna gitti. Bunlar hiç konuşulmuyor nedense!”
 
"Sonra bazı daimi müşterilerden ağır ağır sitemler, talepler geldi. Devamlı müşteri dedik kıramadık. Şimdi maşallah Ferhat Göçer’inden, Halil Sezai’sine hepsini çalıyoruz. Playlist'e bakmaya ben utanır oldum. Ne ambiyans, ne hedef kitle; hiçbir şey kalmadı ortada...” 
 
“Gençler tercihlerinde dikkatli olsunlar. Hiçbir şey Amelie’deki gibi değil maalesef. Öyle buğday çuvalına el daldırma, herkesle pozitif elektrik vermek falan olmuyor. Yok öyle bir dünya. İki dükkan yan komşumuz tavuk dönerci, bir milyoncunun yanındakinden bahsediyorum, geçen 50 lira bozdurmaya geldi. ‘Yok abicim’ dedim. ‘Nasıl esnafsınız siz lan? Bugün bize, yarın size’ diyerek bastı küfrü. Biz de değiştik tabii onlarla beraber. Gitti kibar, müşterilerine hal hatır soran Tansel, geldi çevre esnafın kavgalarını ayıran, karşıdaki iddaa bayine el şakası yapan, dükkan önüne çay bardağıyla çıkıp geleni geçeni kesen Tansel...” 
 
Toplantının sonunda basın mensuplarının sorularını yanıtlayan Tansel, gelecek planlarıyla ilgili bir soruya karşılık, "en kısa sürede cafe'yi devretmeyi ya da 24 saat açık bir döner büfeye dönüştürmeyi düşünüyoruz. Aslında su işinde de güzel para var, bi bayilik alsan..." yanıtını verirken, birikmiş stopaj borcunun taksitlendirilmesiyle ilgili görüşmek üzere vergi dairesine gitmesi gerektiğini söyleyerek toplantıya son verdi.