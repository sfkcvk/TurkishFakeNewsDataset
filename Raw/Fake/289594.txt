Yenikapı Mitinginde 44 Milyon Teröriste Karşı Birlik Mesajı Verildi Dün İstanbul Yenikapı’da gerçekleştirilen Teröre Karşı Tek Ses Mitingi’nde coşku ve mutluluk hakimdi. Gerek konuşmacılar ve gerekse katılımcılar, kendileri gibi düşünmeyen herkesi terörist ilan ederek sonunda huzura erdiler. Mitingin ardından ülkedeki terörist sayısı ise 44 milyona civarına yaklaştı. Sivil Dayanışma Platformu tarafından dün Yenikapı’da düzenlenen Milyonlarca Nefes Teröre Karşı Tek Ses Mitingi’ne ilgi hayli büyük oldu. Sabah saatlerinden itibaren mitingin yapılacağı alanı doldurmaya başlayan vatandaşlar, birbirleriyle karşılaştıkça “İyi ya, baya bi gelen var. Alana her giren az sonra terörist diyeceklerimizden 1 kişi eksiltiyor neticede” sevincini yaşadılar. Devlet büyüklerinin konuşmalarından önce Uğur Işılak’ın şarkılarıyla coşan kitle geçen her dakikayla beraber “Sabrımız taşıyor, artık birileri terörist ilan edilsin” şeklinde serzenişte bulundu. Şiir okumak için sahneye çıkan İbrahim Sadri ise daha fazla tahammülü kalmayan vatandaşlarca terörist zannedilerek taşlandı. Saat 18:00 sularındaysa katılımcıların beklediği büyük an geldi ve Cumhurbaşkanı Erdoğan platforma çıktı. Erdoğan’ın HDP’ye oy verenlerden başlayıp, CHP’ye oy verenleri ekleyip, MHP’ye oy verenlere darılıp, Saadet’e oy verenlerle küsüp, hiç oy vermeyenlere kızdığı konuşmasından dinleyiciler özetle AK Parti’ye oy vermeyen herkesin bir şekilde terörle bağlantılı olabileceği sonucunu çıkardı. Cumhurbaşkanlarıyla aynı duyguları paylaşan milyonlar bu dakikadan itibaren yer yer mutluluk gözyaşlarına boğuldular. Kendileri dışında kalan 44 milyon kadar teröriste karşı birlik mesajı veren kitle, miting bitiminde olaysız bir biçimde dağıldı. Terörün teröristin en kapsamlı biçimde lanetlendiği mitingden kameralara yansıyan kimi vatandaş görüşleriyse şöyle oldu;  Bu ülkenin en büyük sorunu terör sorunu. İçki içen teröristler, oruç tutmayan teröristler, HES'lere karşı çıkan, sahillere otellerin yapılmasını engelleyen teröristler.. Hangi birini sayalım bilmiyoruz ama haberleri olsun: Sonları yaklaştı...  Ak Parti'yi ve Cumhurbaşkanı'nı gerçekten tebrik ediyorum. Umarım bu mitingden hükümet ve başbakan gerekli mesajları almışlardır ve hemen bir şeyler yaparlar barış için.  Yalnız bir yerde yanlış anlamadıysam bana da terörist denildi. Onu nereye başvurup düzelttirmem lazım? Durdurk yere g.te gelmeyelim şimdi Paralelci teröristlerle tek parti zihniyetli teröristlerin ovada siyaset yapan teröristlere destek vermesiyle nooluyor? Alman casus teröristler, 3.havalimanının yapımını engelliyor. Neden? 3.havalimanı yapılırsa terör biter çünkü. Bu kadar basit aslında.  Dün gece kendimden ve eşimden şüphelenip terör şubeye gitmek üzereydim ki, zor ikna ettiler beni. İnanın kendimden bile emin değilim; şu an herkes terör tehlikesiyle karşı karşıya...