Geçtiğimiz 6 Ay İçerisinde Toplam 14 Kez Ayrılıp Barışan Çiftin Arkadaşları, Artık Bu İkiliden İğrendiklerini Saklamıyorlar Fırtınalı ilişkileriyle bir süredir yakın çevrelerinin gündeminden düşmeyen Korhan Acar(26) - Selin Gümüşçü(25) çifti, dün akşam saatlerinde ilişkilerinin tamamen bittiğini açıklayarak son 6 ay içerisindeki 15. ayrılık kararının altına imzalarını attılar. Çifte yakın kaynaklar, kararı rutin bir gelişme olarak nitelendirirlerken, "Allah onların da ilişkilerinin de bin türlü belasını versin" sözleriyle bu ikili hakkında bundan böyle en ufak bir şey dahi duymak istemediklerini net bir şekilde ifade ettiler. Acar-Gümüşçü çiftinin sayıları gittikçe azalan yakın çevresi, dün akşam alınan son ayrılık kararırın ardından ortak bir basın açıklaması için bir araya gelerek ikili hakkında ağır ifadeler kullandılar. Toplam 6 kişinin hazır bulunduğu basın açıklamasında ilk sözü alan Korhan Acar'ın 4 yıllık iş arkadaşı Onur Bilgin, öncelikle ikilinin tanışmasında sahip olduğu pay nedeniyle kamuoyundan özür diledi. "Afedersiniz ama ben bunların yaşayacağı ilişkiyi s..iym. 6 aydır 'o bana şöyle dedi, sonra ben de ona böyle dedim, iyi demişim di mi kanka?'dan başka bir şey duymadım. Bütün mesajlaşmalarını bana okutup 'sence ne demek istedi kanka?' diye sorması da ayrı. Ne biliym ne demek istedi, kriptografi uzmanı mıyım lan ben? Elinin körünü demek istedi" diyen Bilgin, eğer günahını bir nebze olsun hafifletecekse, bu ilişki yüzünden en fazla acı çeken, yıpranan insanın da muhtemelen kendisi olduğunu vurguladı. Bilgin, şöyle devam etti: "İş yerinde bunu çektiğim yetmiyormuş gibi bir de evim yakın olduğu için 'Kanka ben çok kötüyüm biriyle konuşmam lazım' diye akşam da soluğu bende alıyordu. Mecbur açıyorduk rakıyı, koyuyorduk slow bi müzik, sonra saatlerce 'o bana bunu dedi, ben ona şunu dedim' muhabbetini dinliyordum. Zaten bir noktadan sonra ayık kafayla çekemez hale geldiğim için mecburen içkiye verdim kendimi. Bununla dertleşirken içtiğim rakıyı daha bu yaşıma kadar içmedim..." Korhan Acar'ın kuzeni ve aynı zamanda en yakın arkadaşlarından olan Faruk Cansever ise "Bunlar böyle ikide bir ayrılıp barışınca aşkları daha da büyüdü. Hatta başta aşk falan da yoktu aslında. Korhan'ın 'ya kızın vücudu fena değil de gülerken anırır gibi ses çıkarıyor, bunla ömür geçmez. bi iki kere çakar sonra postalarım kuzen' dediğini burada ifşa etmekten de artık sakınca görmüyorum. Sonra kavga gürültü içinde mesele inada binince birden bire aşk oluverdi, onsuz yaşayamam oluverdi..." ifadelerine yer verdi. Kuzeniyle 1.5 aydır küs olmaları nedeniyle kafasının bir nebze rahat olduğunu ancak her an yine kapısına dayanma ihtimali yüzünden sürekli tedirginlik yaşadığını belirten Cansever, "Bir akşam, yanılmıyorsam 9. ya da 10. ayrılık olması lazım, 'abicim unut o kaltağı ya artık, boşversene' gibi bir cümle kurmuş bulundum. 2 gün sonra bunlar barıştı, Korhan'la biz kötü olduk..." derken, fırsat bu fırsat deyip hemen cep numarasını değiştirdiğini, ev bulur bulmaz da en kısa zamanda başka bir semte taşınacağını dile getirdi. Cansever'in ardından söz alan Gizem Kolağası, ikiliden Selin Gümüşçü'yü ortaokuldan beri tanıdığını söyleyerek, "babam okutmayaydı da tanımaz olaydım" ifadelerine yer verdi. "Başta 4 kişiydi bizim ekip ama diğer 2 arkadaşımız erken pes etti. Artık benimle dahi görüşmüyorlar, Feysten de sildiler..." diyen Kolağası, şunları kaydetti: "Benim bünyem artık alt üst olmuş durumda. Selin'i her ayrılıktan sonra dışarı çıkarttım en yakın dostuyum diye. 6 aydır çeşitli mekanlarda, çeşitli defalar Demet Akalın şarkılarına, nispetli ezgilere maruz kalıyorum. 2 gün sonra bu defa barışıyolar, hooop dönüyoruz Ceceli dinlemeye. Psikolojim bozuldu yemin ederim...artık gittiğim bir cafede falan Kral TV açıksa ağlama nöbetleri geliyo bana..." Talihsiz genç kız, sinirlerinin bozulması nedeniyle bir süre konuşmasına ara verirken, Faruk Cansever'in "canım iyi misin? su getireyim mi?" diyerek Kolağası'nı teselli etme girişimleri gruptan sert tepki gördü. "Bırak o biraz sonra kendine gelir" diyerek Cansever'e müdahale eden grup üyeleri bir süre tanıdıkları hiç kimse arasında herhangi bir yakınlaşma olmasına müsade etmeyeceklerinin altını çizdiler. Açıklamaların ardından Korhan Acar - Selin Gümüşçü çiftinin ilk kez buluştuğu cafe'ye yürüyen grup, cafe'nin önüne siyah çelenk bıraktıktan sonra çiftin temsili kuklalarını yakarak eyleme son verdi.