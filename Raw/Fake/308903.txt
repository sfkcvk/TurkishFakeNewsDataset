Üç Yıl Öncesine Kadar Devlete Kapağı Atmak İçin Cemaate Yanaşmaya Çalışan Milyonların Şaşkınlığı Sürüyor: ''Adamlar nasıl da her yere yayılmış ya?'' 15 Temmuz darbe girişiminin ardından başlatılan soruşturmalarda kamu kurumlarından on binlerce cemaat mensubu uzaklaştırılırken, süreç daha 3 yıl önce memur olarak devlete kapağı atmak için cemaate yanaşmaya çalışan milyonlar tarafından da şaşkınlıkla izleniyor... Yakın tarihe kadar devletten ihale almak, mevkisinde yükselmek ya da işe girmek için cemaate yanaşmaya çalışan milyonlarca kişiyle birlikte darbe girişimi sonrası gelişmeleri an be an takip eden Mert Güçok(30) da, örgütün devlet içinde bu kadar yayılmış ve güç kazanmış olmasına en çok hayret eden isimlerden.  İstanbul Üniversitesi İşletme Fakültesi mezunu olan ve 2.5 yıldır özel bir şirkette satınalma uzmanı olarak çalışan Güçok, üniversitenin ilk yıllarında parasızlık nedeniyle bir süre cemaat evinde kaldıktan sonra eve bira sokarken yakalanarak cemaatten uzaklaştırılmış, "zaten o ortam beni açmıyordu abi" diyerek apar topar KYK yurduna çıkmak durumunda kalmıştı. Mezuniyetinin ardından 1 yıl boyunca iş arayan ve o süreçte cemaatteki sınıf arkadaşlarının hızla devlette işe girip aynı hızla yükselmelerini hayret ve pişmanlıkla izleyen Güçok, yakın çevresine de sık sık "Lan resmen 2 bira yüzünden kendimizi yaktık ha. Adamlar aldı yürüdü m... k..." sözleriyle dert yanmıştı.  Askerden döndükten sonra devam eden iş arama sürecinde, "Avcılar'da Orhan abi vardı. Arasam bi onu. Beni severdi", "Bizim sınıftan Süleyman vardı ev abisi. Bakanlıkta müsteşar yardımcısı olmuş. Onu bi ziyaret edeyim ben ya" gibi çıkışlarla şansını deneyen Güçok'u en çok heyecanlandıran gelişmeyse 2010 yılında KPSS sorularının çalınması olmuştu. Başarısız genç, bu gelişmenin ardından yüzbinlerce kişiyle birlikte "belki bi sonraki sınavda sorular bize de gelir" diye cemaatle yakınlaşma çabalarını artıran isimlerden olurken, bıraktığı badem bıyığın iğrenç durması nedeniyle kız arkadaşı tarafından terk edilmesi dışında müspet bir faydasını görmemişti.  Uzun uğraşları ve abone olduğu 6 gazete, 3 dergi sonunda cemaate yakınlaşmayı başaran Güçok, 3.5 yıl evvel "lan bari polis olayım" diye girdiği polislik sınavı öncesi sorulara bir şekilde ulaşmayı başarmış, ancak tam o tarihte cemaat ve Ak Parti arasındaki gerilimin su yüzüne çıkması ve sınavın iptal edilmesiyle bir kez daha yıkılmıştı.  Şu an vaktiyle devlete kapağı atabilmek için cemaate yanaşan milyonlarca kişiyle birlikte gelişmeleri yakından takip eden Güçok, bir yandan tasfiyelerin tamamlanmasının ardından kendisine de bir fırsat doğar diye umutla beklerken, adeta cemaatin devlet içinde bu kadar yaygınlaştığından da ilk kez haberi oluyormuşcasına şaşkınlık duymaya devam ediyor...