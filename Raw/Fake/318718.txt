Hala 500.000 TL'ye 1+1 Daire Satmaya Çalışan İnşaat Firması, UNESCO Kültür Mirası Listesine Alındı Dünya çapında her ülkenin geçmişini ve geleneklerini yansıtan yapı ve kurumları Kültür Mirası Listesi’ne dahil ederek koruma altına alan UNESCO, bu ünvana son olarak Türkiye'den bir inşaat firmasını da layık gördü. NextGen İnşaat A.Ş. halen 500.000 TL’ye satmaya çalıştığı Nextmium İstanbul projesinin 1+1 evleriyle listeye katılmaya hak kazandı. UNESCO’nun dünyadaki kültürel birikimlerin gelecek kuşaklara aktarılması amacıyla başlattığı Kültür Mirası Listesi uygulamasına Türkiye’den NextGen İnşaat A.Ş. de dahil oldu. Sevindirici haberi iletmek üzere bu sabah İstanbul’a gelen UNESCO yetkilileri, inşaat firmasının Kağıthane’deki Nextmium projesine geçmeden önce Atatürk Havalimanı’nda önemli açıklamalarda bulundular. UNESCO Ortadoğu Dairesi Koordinatörü Jonathan Mc Wallace, “Duyduğumuzda gerçekten inanamadık. Böylesine bir ekonomide, bu faizlerle hala inatla bir geleneği yaşatmaya çalışan bir inşaat firması… Gerçekten mucize gibi. Belli ki alımla satımla işleri yok, tamamen kültürlerine sahip çıkma derdindeler. Helal olsun” sözleriyle firmaya övgüler yağdırdı. Mc Wallace sözlerini şöyle sürdürdü: “Avustralya’daki köpekbalığı koyları, Tibet’teki Budist tapınakları, efendime söyliyim İsviçre’de el yapımı saat üretmeyi sürdüren o kasaba bunların hepsi bir yana Nextmium İstanbul bir yana. Siz Türkler çok şanslısınız. İnsanoğlunun 2010’lu yılların başında bu topraklarda neler yaşadığını gelecek kuşaklara aktarmak için inanılmaz bir kültürel birikim o proje. Bundan belki de 1.000 yıl sonra bakacaklar ve ‘masrafını 60 yıllık kira geliriyle anca çıkarabilen daireye o parayı mı vermiş gerizekalılar’ diyecekler. Düşüncesi bile ne kadar heyecanlı değil mi?” Açıklamanın ardından Kağıthane’ye doğru yola çıkan UNESCO heyeti, projenin bulunduğu alana geldiğindeyse bir sürprizle karşılaştı. Özel güvenlik görevlilerinin içeri almadığı heyet duruma şaşkınlıkla karşılarken NextGen İnşaat’ın Genel Müdürü Salih Nesgen, örnek dairenin camından önemli açıklamalarda bulundu. Heyete “S.ktirin gidin lan başımdan zaten sinirim burnumda” şeklinde seslenen Nesgen, örnek dairenin ankastre mikrodalga fırınını da Mc Wallace’ın üzerine doğru fırlattı. Heyetin ayrılmak üzere harekete geçmesiyle beraber “Lan biz bu dairelerin aynısını 3 sene önce 600.000'e peynir ekmek gibi sattık. Bak o zaman daha dolar 2.20 falan. Şimdi 700.000'den açtık rakamı, 5 ay bekledik gelen giden yok. Hadi piyasa durgun falan diye 500.000'e indirdik ama kralı gelse buradan 1 kuruş daha inmem. Gerekirse ben geçer otururum bütün dairelere. Hadi aslanım, başka adam bulun dalga geçecek” diyen Nesgen, bu geleneği ne pahasına olursa olsun yaşatmaya devam edeceğinin de işaretlerini verdi.