Hakkari Çukurca Sıfır Noktası, Yeni Ziyaretçileri İçin Turizm Sezonuna Hazırlanıyor Başbakan Erdoğan ve CHP Lideri Kılıçdaroğlu'nun ziyaretlerinden sonra adeta bir cazibe merkezi haline gelerek turizm acentelerinin dikkatini çeken Hakkari Çukurca sıfır noktasında esnaf ve halk yeni turizm sezonu için hazırlıklara şimdiden başlamış durumda. 
 
Üst düzey Kuvvet Komutanları, Başbakan ve CHP liderinin art arda yaptıkları ziyaretlerden sonra yerli yabancı pek çok macera tutkununun dikkatini çeken Hakkari Çukurca'daki sıfır noktası için turizm acenteleri tarafından düzenlenen paket turlar yoğun ilgi görüyor. Zorunlu hayat sigortası ve çelik yelek, miğfer gibi zorunlu aksesuarlar nedeniyle maliyeti hayli yüksek olan turlarda macera tutkunları, her an ağır silahlarla çapraz ateş ve rpg-7 roketatar saldırısına maruz kalmanın heyecanını doyasıya yaşama şansı buluyorlar. 

 
Bölgede hareketlenen turizm yöre halkının ve esnafın yüzünü güldürürken, PKK kanadından gelen haberler örgütün gelişmeleri henüz şaşkınlıkla takip ettiği yönünde. Sözde üst düzey yönetimi arasında tespit edilen telsiz konuşmaları, bölgede sürekli bir hareketlilik olması nedeniyle sızma-baskın gibi eylemlerin gerçekleştirilemediğini, bunun da özellikle dağ kadrosu içerisinde huzursuzluğa neden olduğunu gösteriyor. Yaşanan gelişmelerin ardından PKK'nın nasıl bir tepki vereceği konusunda şu ana dek net bir bilgiye ulaşılmasa da, örgütün adrenalin turizmini baltalamak adına bir süre eylemlere ara verebileceği sızan haberler arasında.