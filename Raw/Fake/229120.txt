Cumhuriyetin İlk Yıllarından Örnekler Bulma Komisyonu Ellerinde Ancak 3 Polemiklik Stok Kaldığını Açıkladı Adalet ve Kalkınma Partisi bünyesinde 11 yıl önce kurulan “Cumhuriyetin İlk Yıllarından Örnekler Bulma Komisyonu” kaçınılmaz sona doğru yaklaştıklarını açıkladı. Kuruluşlarından bu yana kamuoyunda gündem yaratacak ya da mevcut gündeme kaynak gösterilebilecek yüzlerce örnek bulduklarını ancak artık denizin bittiğini belirten Komisyon Başkanı Nurettin Evceli, elde kalan son 3 konunun idareli kullanılması konusunda başta Başbakan Erdoğan olmak üzere tüm partililerden duyarlılık beklediklerini dile getirdi. AKP Genel Merkezi’nde bugün düzenlenen basın toplantısıyla gazetecilerin karşısına çıkan Cumhuriyetin İlk Yıllarından Örnekler Bulma Komisyonu Başkanı, Kütahya Milletvekili Nurettin Evceli’nin açıklamalarında hüzün ve çaresizlik vardı. “Arkadaşlar maalesef Cumhuriyet’in ilk yıllarını tüketmiş bulunuyoruz. Meclis tutanaklarından Nutuk’a, dönemin gazetelerinden Dersim İsyanı'na dek 500.000 sayfaya yakın belge tek tek tarandı. Çıkarabileceğimiz ne varsa çıkardık” diyen Evceli, çoğu zaman binbir emekle buldukları kimi örneklerin 2 gün içerisinde harcanıp gittiğini belirtirken, kapitalizmin körüklediği hızlı tüketim alışkanlıklarından yakındı.  Komisyonun son toplantısında durumun adeta ayyuka çıktığını kaydeden Evceli, toplantı notlarından bir kısmını da basın mensuplarıyla paylaştı:  - Cumhuriyet’in ilk yıllarında internet kullanımı kotalı mıydı? (araştıralım...) - Cumhuriyetin ilk yılları, büklüm büklüm yolları, ne zaman sarhoş oldun da kaldıramıyon kolları (komisyonca fasıla gitsek bi akşam??) - Cumhuriyetin ilk yıllığı?? Buna da bakabiliriz, acaba İsmet İnönü'ye falan ne yazdılar? (bi şeyler çıkabilir)” 11 yıldır özveriyle çalışan komisyonun belki de artık misyonunu tamamladığını belirten Komisyon Başkanı, “Polemik için kalan son 3 başlığı da söylüyorum arkadaşlar... Bir, Latin harfleri. İki, İsmet İnönü'nün oğlu Erdal İnönü'nün doğumunda takılan altınlar ve üç, Halide Edip Adıvar'a verilen onbaşı rütbesinin emir komuta zincirinde yarattığı rahatsızlık... Evet, elde kala kala bunlar kalmış durumda. Şimdi yalnız çok rica ediyorum bunları açıkladığımız için öyle derhal manşetlere taşımayalım. İdareli kullanalım. Milli servet bu...” diyerek herkesi sorumlu davranmaya davet etti. Komisyonun görevine devam etmesi isteniyorsa "Cumhuriyet'in ilk yılları" tanımının acilen gözden geçirilmesi gerektiğini belirten Evceli, “Son İstiklal Savaşı gazimiz 2008 yılında ebediyete intikal etmiş. Düşününce üst sınırı bu tarihe kadar çekmekte bir sakınca yok gibi geliyor bana. Neyse bakıcaz artık... Bunu diyeceğim aklıma gelmezdi ama inanın şu an ‘Atatürk bi 10 sene daha yaşasaydı’ demekten kendimi alıkoyamıyorum... Onu da Cumhuriyet’in ilk yıllarına saydırırdık... ” şeklinde konuşmasına devam ederken, salona ulaşan bir son dakika haberiyse şok etkisi yarattı.  Milletvekillerinden birinin yarınki meclis oturumunda Latin harfleri konusunu açacağı bilgisini alan Evceli, “Aha buyur... Kaldı 2 iyi mi? Kim yetiştirdi lan hemen? Hanginiz yaptı? Doğru söyleyin” sözlerinin ardından gazetecilerin cep telefonlarını incelemek üzere kürsüden ayrıldı.