Sıcaklar Yüzünden 15 Gündür Doğru Düzgün Sevişemeyen Türkiye'nin 2016 Yılı Koç Burcu Çocuk Açığı Can Sıkıyor... Son 2 haftadır normalin üzerine seyreden sıcaklıklar Türkiye’yi olumsuz etkilemeye devam ediyor. Aşırı sıcaklar yüzünden doğru düzgün sevişemeyen çiftler nedeniyle 2016 yılında koç burcu bebeklerin sayısının geçen yılın aynı dönemine göre %80 oranında azalacağını açıklayan TÜİK, çiftleri sıcak mıcak dinlemeden taşın altına elini koymaya davet etti… Sağlık Bakanlığı'ndan alınan verilere göre son 15 günde hamile kalan kadın sayısında anormal bir düşüş gözlendiğini söyleyen TÜİK yetkilisi Arslan Erdener, hava sıcaklığının bu şekilde devam etmesi halinde Koç ve Boğa burcu açığının daha da büyüyebileceğini ifade etti. Erdener, ''Eğer gerekli tedbirleri almazsak ne yazık ki bundan bi 20 sene sonra gençlerimiz 'Ben tipik Koç burcuyum, çok hareketliyimdir', 'Ya ben Boğa'yım, boğazıma çok düşkünüm' gibi cümleler kuramayacak'' sözleriyle de tehlikenin büyüklüğüne dikkat çekti. Kendisinin de tipik bir Koç erkeği olduğunu belirten Erdener, şöyle devam etti: "Russel Crowe, Marlon Brando, Mariah Carey, Charlie Chaplin, Eddie Murphy... Bakın insanlık için tüm bu büyük değerler, aynı böyle havalarda rahme düştü arkadaşlar. Onların anasının babasının canı can değil miydi? Biliyoruz bu havada zor yani yapış yapış ama birilerinin de taşın altına elini koyması gerekiyor. Biraz serinlik çöksün öyle şeyapalım diye 1 ay daha beklerseniz Allah muhafaza İkizler Burcu'na kadar gider o iş. Hayat boyu uğraşırsınız sonra. Bunun şakası yok...”  TÜİK'in açıklamasının ardından düğmeye basan Aile ve Sosyal Politikalar Bakanlığı ise ilk etapta bir dizi önlem paketini devreye aldı . Evlilik cüzdanı ve muhtardan alınacak fakirlik belgesi ile başvuran çiftlere geçici olarak klima yardımı yapmayı planlayan Bakanlık, ayrıca vatandaşlara resmi internet sitesinden şu uyarılarda bulundu: - Günün en serin saatleri 4-6 arasını bekleyin. Gerekiyorsa saat kurun. - Yorucu pozisyonlardan uzak durun, mümkün mertebe birbirinize değmeyeceğiniz alternatifleri araştırın, - 1 hafta kadar dinlendirilmiş, damızlık dönemindeki bir erkek hedefi 1.5 metre mesafeden vurabilir. Denemekten çekinmeyin, - Hali hazırda zaten hamile olan kadınlarımız, mümkünse biraz daha dayanıp doğum tarihlerini Nisan-Mayıs aylarına denk getirsin...