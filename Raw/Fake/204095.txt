Mayıs'ta Gerçekleşecek Rihanna Konseri Öncesi ABD Büyükelçisi'nden Sert Uyarı: "Beyaz Şov, ilişkilerimize onarılmayacak zararlar verebilir...” Mayıs ayında İnönü Stadı'nda gerçekleşecek Rihanna konseri, Türkiye-ABD ilişkilerinde yeni bir gerilimin daha fitilini ateşlemek üzere. Geçtiğimiz günlerde tutuklu gazeteci ve öğrencilerle ilgili olarak hükümete yönelttiği eleştirilerle dikkat çeken ABD Büyükelçisi Ricciardone, bu sabah elçilikte düzenlediği basın toplantısında yine hükümeti uyararak "Hadi diğer insan hakları ihlalleri neyse, bi noktaya kadar idare ederiz ama Rihanna gibi bir ismin Beyazıt Öztürk esprilerine maruz kalması kabul edebileceğimiz bir şey değil. Herkes hesabını ona göre yapsın, ayağını denk alsın..." sözleriyle ABD Hükümeti'nin bu konudaki hassasiyetini dile getirdi.

 Göreve başlamasının üzerinden kısa bir süre geçmesine rağmen birçok başlıkta Türk hükümetine uyarı ve tavsiyelerde bulunarak dikkatleri çeken ABD'nin Türkiye Büyükelçisi Francis Ricciardone, bu sabah düzenlediği basın toplantısıyla ülkemizin artık kangren haline gelmiş sorunlarından biri olan Beyaz Şov'u masaya yatırdı. Türkiye'ye gelen her yabancı ünlünün bir punduna getirilip Beyaz Şov'a çıkarıldığından haberdar olduğunu belirten Ricciardone, "Bir önceki büyükelçi arkadaşımız göreve devretmeden önce bu programla ilgili gerekli uyarıları yaptı. Ben de üşenmeyip Youtube'dan eski bölümleri tek tek izledim ve gördüklerim karşısında dehşete düştüm. Özellikle programa katılan yabancı konukların maruz kaldıkları işkence yenilir yutulur gibi değil. İnsanlık dışı..." diyerek Türkiye'nin insan hakları konusunda alması gereken çok yol olduğuna işaret etti.

 

 "Bu arkadaşın Türk konuklarıyla ilişkisi sizin iç işlerinize girer, orada bize fazla söz düşmez ama bir ABD vatandaşına bu şekilde muamele edilmesi kabul edebileceğimiz bir şey değil. Hele ki Rihanna gibi ülkemizin medarı iftiharı bir insan için aklınızdan bile geçirmeyin. Nato'ydu, müttefikti falan dinlemez bir kalemde sileriz..." diyerek hükümeti sert bir dille uyaran büyükelçi, Beyaz Şov ve yayıncısı Kanal D televizyonuna iletilmek üzere hazırlanan bazı önemli uyarıları da basın mensuplarıyla paylaştı. Buna göre:


 1. Rihanna’nın isminden yola çıkılarak “R”leri söyleyememe esprisi yapılmayacak.

 2. “Gemilerde talim var” konusuna hiç girilmeyecek. Girilse dahi Rihanna'ya şarkıya eşlik etmesi, düet vs gibi çirkin teklifler yapılmayacak.

 3. Beyazıt Öztürk’ün saçlarını Rihanna biçiminde kestirdiği “Reyhan’la” benzeri skeçlerin çekilmemesi için azami özen gösterilecek.

 4. “Evet şu an muhabirimiz Cengiz, Rihanna’nın memleketi Barbados’ta” bağlantısı yapılmayacak

 5. Beyaz’ın Rihanna şarkılarına, yıllara damgasını vuran garip o dans figürleriyle eşlik etmesi söz konusu bile olamaz. 

 6. Rihanna'ya asılır gibi yapmasına bir şey demiyoruz. O nasılsa yapılacak ama sonunu şakaya bağlamak amacıyla başını kızın omuzuna doğru yaslama hareketi ve “Şaka bir yana, dünya ahret bacımsın Rihanna. Bu ingilizce nasıl söylenir yea? Var mı böyle bir kalıp İngilizce’de arkadaşlar?” konuşması yapılmayacak. Çok canı çekerse çevirmen kıza yapabilir. O kısmı bizi ilgilendirmiyor.

 
 

Ricciardone'nin bu sert açıklamaları hükümet cephesinde de hızla yankı buldu. Milli Eğitim Bakanı Nabi Avcı, "Sayın Büyükelçi'nin kaygılarını anlayışla karşılıyoruz. Eğer mesele dilse, biz bakanlık olarak Beyazıt Öztürk'e şu önümüzdeki 2-3 ayda en azından derdini anlatacak kadar İngilizce öğretmeye hazırız" sözleriyle gerilimi azalatma yönünde mesajlar verirken, RTÜK de olası bir krizi önlemek için harekete geçti. Önümüzdeki günlerde Kanal D yönetimiyle masaya oturmaya hazırlanan RTÜK yetkililerinin, Rihanna'nın programa konuk edilmemesi, edilse de programın sonunda 2 şarkı söyleyip hiç konuşmadan yollanması için kanal yöneticilerini ikna etmeye çalışacağı gelen bilgiler arasında.