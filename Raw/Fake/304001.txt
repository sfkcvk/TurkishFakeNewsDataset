A Haber'de Dün Akşam Başlayan Davutoğlu Eleştirileri, Erdoğan'ı Tedirgin Ediyor: ''Lan demek bize de bir şey olsa... Vay be...'' Başkent Ankara'da dün yaşanan hareketli saatlerin neticesinde Ak Parti'nin aldığı kongre kararının üzerinden çok geçmeden, havuz medyasında da Ahmet Davutoğlu hakkında yoğun eleştiriler başladı.  Dolaylı olarak istifa etmesinin akşamında sert ithamlara maruz kalan Davutoğlu'na yönelik bu acımasız tutumun, Erdoğan cephesinde de tedirginliğe yol açtığı öğrenildi... Özellikle dün akşam A Haber'de ekrana gelen tartışma programlarında Davutoğlu hakkında sarf edilen sert sözlerin Beştepe'de de geniş yankı bulduğu kaydedildi . Saray'a yakın kaynaklara göre, Erdoğan'ın ailesi ile programı izlediği sırada sık sık "Allah Allah", "Yok artık", "Kavgada denmez", "Resmen dakkasında sattılar ha, demek bize bişi olsa..."  şeklinde mırıldandığı belirtilirken, geçen haftaya dek "Hoca", ''Profesör", "Resmen stratejik deha" olarak adlandırılan Davutoğlu'na bu denli hızlı sırt dönülmesi karşısında şaşkınlığını gizleyemediği de kulislere sızan bilgiler arasında.  İsmini vermek istemeyen bir Cumhurbaşkanlığı Külliyesi çalışanının basına sızdırdığı bilgilere göre Erdoğan bir noktadan sonra iyiden iyiye sinirlendi. İddialara göre Cumhurbaşkanı'nın şu sözleri Saray koridolarında yankılandı: "Yahu bunların eline düşsek demek bizi bunlar tefe koyacaklar. Bunlar, bizim izlemediğimizi zannediyor ya. Bunlar, demek ki değerli aile mensuplarım, kendilerini kimsenin dikkatle takip etmemesinin verdiği rahatlıkla böyle yapıyor. Bakın şu sakallı olan daha geçen hafta Ahmet'i yere göğe sığdıramıyordu, duydunuz sığ dedi. Şu mavi ceketli, biliyorsunuz 'Hoca'yla Suriye'de çarpışmak için atıyor yüreğim' diye köşe yazısı yazdı. Ayıptır ya! Daha adamın boşalttığı makam koltuğu soğumadı makaaaam..." Adının açıklanmasını istemeyen bir danışman ise, Cumhurbaşkanı'nın ''Şimdi iyi de işte görüyorsunuz hiç ellerinin ayarı yok. Allah muhafaza başımıza bi iş gelse demek... Bi şey diycem ya, benim midem bulandı bu işten. Bunları da mı kapattırsak biz naapsak komple?" dediğini ifade etti.  Erdoğan'ın endişelerinin aktarıldığı A Haber yönetiminin "Usta'nın Hikayesi" belgeselini günde 4 kez yayınlayarak tekrar Saray'ın güvenini kazanmaya çalışacağı belirtilirken, "Abarttık mı acaba? Biraz Davutoğlu'nu mu övsek?" şeklindeki önerinin ise "Şimdi övsek ona da kızar. Biz en iyisi hiç bahsetmeyelim, öyle biri hiç olmamış gibi yapalım" itirazıyla rafa kaldırıldığı da son olarak gelen bilgiler arasında.