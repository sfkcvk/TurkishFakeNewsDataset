Gündemi A Haber'den Takip Eden Muzaffer Ayhanlı(52), An İtibariyle Rıza Sarraf'ın Türkiye İçin Çalışan, Hayırsever, İşkence Mağduru, Amerikan Ajanı, Hain Bir İşadamı Olduğuna İnanıyor... Ülke ve dünya gündemine dair en önemli haber kaynağı A Haber olan emlakçı Muzaffer Ayhanlı'ın kafasındaki Rıza Sarraf portresi her yeni gelişmeyle birlikte biraz daha şekilleniyor. Ayhanlı için birkaç sene evvel Türkiye'nin faydasına çalışan hayırsever ve yürekli bir işadamı olan Sarraf, süreç içerisinde sıfatlarına ABD'nin tutsağı, işkence mağduru, işbirlikçi, hain ve son olarak ajanı da eklerken, Çankırı Merkez'de ikamet eden emlakçı A Haber tarafından kendisine iletilecek yeni sıfatları da aynı inançla kabul etmeye şimdiden hazır olduğunu açıkladı.  Akşam üzeri evinde yapıtğı açıklamada Rıza Sarraf'ın kendisi için geçen aya kadar Türkiye üzerinde oynanan büyük oyunu bozmaya yardımcı olan hayır sever bir iş adamı olduğunu belirten Ayhanlı, "Şu an %75 oranında FETÖ mağduru hayırsever bir iş adamı, %25 oranında da ABD hesabına çalışan işbirlikçi bir ajan gibi görünüyor" sözleriyle gelinen son durumu aktardı. Ayhanlı, önümüzdeki bir kaç gün içinde A Haber tarafından kendisine iletilecek "Sarraf FETÖ'nün altın ticareti imamıymış" bilgisine de psikolojik açıdan şimdiden hazır olduğunun altını çizerken, bütün bu açıklamaların ekrandaki aynı kişiler tarafından aynı ciddiyet ve "Biz her şeyin farkındayız aslanım" havasında yapılmasının kendsini inanılmaz etkilediğini de sözlerine ekledi.