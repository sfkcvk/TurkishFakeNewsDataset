Yabancı Yatırımcıdan Türk Ekonomisine Övgü: ''Daha Faiz - Enflasyon ilişkisini bile bilmeyen bir liderle yine iyi idare ediyor...'' Cumhurbaşkanı Erdoğan'ın küresel piyasalarda söz sahibi 25 yatırımcı ile Londra’da bir araya gelerek 'Türkiye'ye yatırım yapın' çağrısı yapmasının yankıları sürüyor. Görüşmede temel makro ekonomi kurallarının tam aksini iddia ederek enflasyonun faizin bir sonucu olduğunu ve faiz inerse enflasyonun da ineceğini savunan Erdoğan'ı şaşkınlıkla dinleyen fon yöneticileri, görüşmenin ardından hala iyi kötü ayakta durabilen Türk ekonomisine övgüler yağırdılar. Görüşmenin ardından basına konuşan Goldman Sachs Yöneticisi Jared Vennett, 18 trilyon doları yöneten ve ancak gelişmiş ülkelere göre daha yüksek faiz görürlerse Türkiye'ye yatırım yapabilecek banka, fon ve şirketlerin temsilcilerine açık açık faizleri daha düşürmek istediğini söyleyen Erdoğan'ın dürüstlüğünden çok etkilendiğini belirterek şunları kaydetti: "Türkiye'nin sıcak paraya bu kadar ihtiyacının olduğu bir dönemde bize yalan söyleyip faizleri artırıcaz yeter ki gelin de diyebilirdi ama o bunu yapmadı. Durum bu, ben faiz sevmiyorum, istiyorsanız gene de getirin paranızı siz dedi. O açıklamadan sonra Türkiye'ye yatırım yapmayı düşünen bir kaç kişi varsa onlar da vaz geçti, Dolar TL karşısında rekor üstüne rekor kırdı gerçi ama olsun. Yine de bu gerçekten takdir edilmesi gereken bir dürüstlük örneği. Böyle düşününce aslında yabancı yatırımcıya bir şekilde güven verdi sayılabilir. Sırf bu yüzden bile Türkiye'ye yatırımı düşüne... Şaka şaka yok öyle bir niyetmiz tabii..." Vennett, görüşmede kendisini en çok şaşırtan noktanın ise Cumhurbaşkanı Erdoğan'ın faiz ve enflasyon arasındaki ilişkiyle ilgili sözleri olduğunu belirtti. Nerdeyse bir kaç yüz yıldır bütün üniversitelerin ekonomi bölümlerinde bunun tersinin anlatıldığına, halen de bilinen tüm kapitalist ekonomilerde enflasyonu düşürmek için Merkez Bankası'nın faizleri yükselttiğine dikkat çeken Goldman Sachs Yöneticisi, "Önce şaka yapıyor sanıp biraz güldük. Baktık ki Sayın Erdoğan gülmüyor, ciddi olduğunu anlayıp biraz daha güldük. Orada biraz ayıp oldu ama inşallah kusura bakmamıştır'' sözleriyle toplantıda yaşananları aktardı.  Türkiye'nin, yıllardır makro ekonominin en temel konularından birini bile yanlış bilen biri tarafından yönetilmesine rağmen şu an gayet iyi durumda olduğuna işaret eden Vennett, "Geçen de mesela Ekonomi Bakanı dolardaki yükselişi kabul etmediğini söylemiş. Gerçekten inanılmaz. Türkiye için 'cari açığı fazla, kırılganlığı yüksek' falan diyorlardı ama ben şahsen artık o kadar da kırılgan olmadığını düşünmeye başladım. Allah bilir kaç yıldır böyle yönetiliyor bu ülke. Kırılgan olsa duramazlardı" derken, yatırım yapmayı hala düşünmediklerini ancak sırf bu şekilde nasıl batmıyor diye izlemek için Türkiye'yi yakından takip edeceklerini de sözlerine ekledi.