İstanbul'dan Fethiye'ye 4 Günde Giderek Tüm Ege Kıyı Şeridini Keşfetmek İsteyenlerin Tercihi Yine Metro Turizm Oldu İstanbul’dan Fethiye’ye 4 gün 17 saat 47 dakikada ancak gidebilen Metro Turizm, Ege’yi keşfetmek isteyen turistlerin bir kez daha ilgi odağı oldu. Bugüne dek sayısız köy ve kasabayı keşfeden firma, bu yaz da haritada bilinen bilinmeyen tüm girintilere uğramaya kararlı… Yaz sezonunun en çok konuşulan seyahat firması Metro Turizm, bir kez daha Ege severlere kapısını açtı. Ramazan ayının bitip tatil döneminin başlamasıyla birlikte efsanevi İstanbul-Fethiye hattını yeniden devreye alan firma hayli iddialı. Metro Turizm Halkla İlişkiler Sorumlusu Figen Kalamık, çok beğenilen seferlerini şöyle özetledi; “Amaç biraz da yolculuğun kendisi olacak, gittiğin yer değil... İstanbul’dan çıkıp 10 saatte tatile varmakta ne var, onu her firma yapar arkadaşlar. Biz Metro Turizm olarak Ege’nin her kasabasına, her köyüne, her minicik durağına karşı sorumluluğumuzun bilincindeyiz. Bu yıl Fethiye hattımızın durak sayısını inşallah bir aksilik olmazsa 437’ye çıkarttık. İndi bindilerle kimi seferlerde 500’ü görürüz. Bunun Altınoluk’u, Edremit’i dışında daha ‘Huzur Tatil Sitesi önünde indirir misin kaptan’ı var, ‘Flamingo Evleri girişi benzinlikte atsana beni abi’si var” İstanbul-Fethiye hatlarının geçtiğimiz yılki performansıyla Google’dan da ödül aldığını hatırlatan Halkla İlişkiler Sorumlusu Kalamık, toplamda 29 kasaba, 140 köy ve 782 mezranın tamamen Metro Turizm’in uğraması sayesinde Maps’e eklenebildiğini kaydetti. Bu gurur tablosunu bu yıl da devam ettirmek istediklerini söyleyen deneyimli yönetici sözlerini noktalarken, bugüne dek ‘efsane hat’ta yaşanan kimi olaylar ise belleklerde hala taze. İşte o olaylardan öne çıkan bazıları; - Saatte 20km hızla Altınoluk-Edremit arası mesafeyi kat eden 02.07.2012 tarihli 09.30 seferi yolda rastladığı 12 kaplumbağayı kurtararak hayata döndürdü - 2010 Haziran ayında yavaş yavaş Didim’e doğru inilirken bulunan antik çağlardan kalma iki sütun ve bir heykel, Metro Turizm çalışanları tarafından Turizm Bakanlığı'na bağışlandı... - Yıl, 2014… Toplam 32 saatlik bir yolculuğun ardından ancak Yalova’ya vardıklarını fark eden 37 yolcu, Yalova merkeze bağlı Öndere Köyü'ne yerleşme kararı aldı... - Hollandalı turist çift Jürgen Hoonsvag ve Heidi Hoonsvag, 2011 Ağustos’unda yalnızca 55 TL vererek Ege kıyısının tamamını dolaşma şansı buldular. Tüm yolculuğu muavinin verdiği keklerle geçiren ikili, Fethiye Devlet Hastanesi’nde geçirdikleri bağırsak düğümlenmesi ameliyatının ardından Ekim Ayı'nda ülkelerine döndüler...  - 8.5 Aylık hamile yolcu Ecenur Bilgin, 17.08.2009 seferinde İzmir çıkışıda doğurdu... Yolcuların da ısrarıyla çocuğa ''Muavin'' adı verildi... Minik yavruya Metro Turizm tarafından verilen “Ömür Boyu Bedava Seyahat Kartı”, sinir krizi geçiren anne tarafından yakıldı…