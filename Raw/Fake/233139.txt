Başbakan Erdoğan Pakistanlılar'a Seslendi: ''Siz de mi küresel komplonun parçasısınız lan?!'' THY'ye ait özel uçakla dün gece Pakistan'ın Pencap Eyaletine hareket eden Başbakan Erdoğan, burada ayağının tozuyla önemli açıklamalara imza attı. Eyalet hükümeti tarafından organize edilen mitingde Pakistanlılara seslenen Erdoğan "Biraz kafa dinleyeyim diye buraya kadar geldim ama çok açık konuşacağım, sizden de kıllanmıyor değilim. Doğru söyleyin, siz de mi bu işin içindesiniz lan?" derken, büyüyen Türkiye'ye çelme takma konusunda şu an herkesin zan altında olduğunu net bir biçimde ifade etti. Kaldığı otelin önünde düzenlenen mitingde konuşan Erdoğan, daha uçaktan iner inmez havai fişeklerin fırlatılmasını manidar bulduğunu belirterek "Haberiniz yoktur muhtemelen ama bu aralar çok pis beddua ediyolar bana. Bütün kabine her an yukarından başımıza şimşek inecek gibi bir düşünce oluştu haliyle. Bir de siz daha bismillah demeden böyle gök gürültüsü gibi fişek atarsanız kimse kusura bakmasın, ben o zaman kasten mi yapıyorlar, yüreğime mi indirmeye çalışıyorlar diye düşünürüm. Hareketlerinize dikkat edin, adamı sinir etmeyin..." sözleriyle hükümet olarak içinden geçtikleri hassas döneme işaret etti.  Pencap Başbakanı Şahbaz Şerif'den Havalimanı müdürüyle birlikte olayda sorumluluğu bulunan herkesin görevden alınacağı sözünü aldıktan sonra bir nebze sakinleşen Erdoğan, "Ey benim Pakistanlı kardeşim..." diyerek başladığı konuşmasında 45 dakika boyunca Ak Parti hükümetenin 11 senelik icraatlarını tek tek anlattı. Konuşmanın sonunda kendisini coşkuyla alkışlayan kalabalığa bir kez daha sinirlenen Erdoğan "Lan deminden beri Türkçe konuşuyorum? Ne anladınız da alkışlıyonuz? Beni mi eğliyorsunuz?" derken yaklaşık 3000 kişilik kitleyi goygoyculuk yapmamaları konusunda sert bir dille uyardı. Başbakan Erdoğan, kalabalıktan yükselen hoşnutsuz sesler üzerine konuşmasının tonunu biraz yumuşatarak kimsenin söylenenleri kişisel almaması gerektiğini vurguladı. "Yanlış anlamayın ha. Pakistan normalde bizim canımız ciğerimizdir ama şu an yavru vatan Kıbrıs'a bile güvenemiyorum. Her an bir şey yapacakmış gibi geliyolar gözüme. Durum bu sevgili kardeşlerim..." diyen Erdoğan, içinde Japonya, Brezilya, Şili, Uruguay gibi ülkelerin de bulunduğu şüpheli durumdaki 190 ülkenin ismini açıkladı.  Pencap'ın kendisini temize çıkarmak istiyorsa önümüzdeki yerel seçimlerde en az bir AK Partili belediye başkanı çıkarması gerektiğini üstüne basarak vurgulayan Erdoğan'ın "Bu dediğim her ülke için geçerli ama en çok da dost ve kardeş ülke olarak sizlere iş düşüyor. Bizimle misiniz Pencap? Bu oyunları hep birlikte boşa çıkaralım mı? Benimle birlikte o lobileri sandığa gömmeye var mısınız?" sözleri ise kalabalık tarafından boş gözlerle karşılandı.  Pencap Emniyet Müdürü'nün uyarısı üzerine bir anda büyük bir coşkuyla alkışlamaya başlayan Pakistanlılar, açtıkları "Pencap'a hoşgeldin dünya lideri", "Analar neler doğuruyor", "Bizim böyle başbakanımız olsa hayatta yedirmezdik lan" pankartıyla da Başbakan Erdoğan'ın duygusal anlar aşamasına neden oldular. Konuşmasının sonunda Pakistanlılara "beraber yürüdük biz yollarda" şarkısını söyletmeye çalışan Erdoğan, beklediği karşılığı tam olarak alamazken, Vali tarafından kendisine hediye edilen Pencap Eyaletinin altın anahtarını ise gerçek altın olup olmadığının anlaşılması için laboratuar analizine yollatarak mitinge son verdi. Erdoğan'ın otele dönmesinin ardından meydandaki Pakistanlılarla bir süre başbaşa görüşen Pencap Başbakanı Şahbaz Şerif, ufak tefek aksaklıklar dışında ilk günü kazasız belasız atlattıklarını söyleyerek vatandaşlara teşekkür etti. "Bir süre mecbur idare edicez değerli Pencaplılar. Gözünüzü seviym ortalıkta fazla dolanmayın, gördüğünüz yerde alkışlayın, size bağırırsa falan da alttan alın. Benim başıma iş çıkarmayın" diyen Şerif, "beraber yürüdük biz yollarda"nın ezberletilmesi konusunda da yetkilileri daha dikkatli olmaya çağırdı.