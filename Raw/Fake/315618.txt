OHAL, Terör, Darbe, Kriz Derken Şimdi de Seferberlik Konuşmaya Başlayan Türkiye'de 2017'ye Girilebileceğine Olan İnanç Giderek Zayıflıyor... Cumhurbaşkanı Erdoğan’ın bugünkü açıklamalarının ardından kendilerini seferberlik konuşurken bulan vatandaşlar şaşkın. Hayli çalkantılı geçen 2016 yılını bir şekilde bitirmeye çalışan milyonların umudu giderek daha da zayıflarken, beklentiler en azından Survivor'un yeni sezonunu görebilme seviyesine gerilemiş durumda... Bir süredir OHAL içerisinde yaşayan Türkiye, bugün itibariyle seferberlik gündemine merhaba dedi. Dünyanın herhangi bir ülkesinde 30 senede yaşanacak kadar olayı 11 aya sığdırarak bir şekilde Aralık'ın ortasına kadar gelmeyi başaran vatandaşlar, kalan 15 günün biteceğine olan inançlarını giderek yitirirlerken, sonsuza dek 2016’da yaşamaya da kendilerini hazırlamaya çalışıyorlar. Uzmanlar bu durumu ‘Inception sendromu’ olarak adlandırırlarken, Türk Psikiyatri Derneği Başkanı Ayhan Öztunca konuyla ilgili tesptilerini şöyle sıraladı: “Valla ‘ne zamandır OHAL var’ diye sorunca insanlar net cevap veremiyor. Geçen yılbaşından bu yana geçen zamanın ne kadar olduğu flu. 2016’da yaşananları kimisinin beyni 20 yıla yaymış. Buyurun hemen kendinizi test edin, 2016 başlarken Ahmet Davutoğlu başbakandı. Hatırlayabildiniz mi? Şu hani gözlüklü, gülümseyen adam. Çıkaramadınız değil mi? Peki kaç patlama oldu son 1 senede? Havalimanı saldırısı ne zamandı mesela? Onlar da yok. Normal. Tüm bunlar aşırı yüklenmeden işte. 1 seneyi tıpkı Inception’daki gibi yaşa Allah yaşıyoruz. Haliyle artık bir çok vatandaşımız bu yıldan çıkamayacağına da emin olmaya başlıyor. Sanki hep 2016'ymış bundan sonra da öyle olacakmış gibi yerleşiyor beyine... ” Gün boyunca hayli durgun oldukları gözlenen ve sürekli uzaklara bakan vatandaşlarsa uzatılan mikrofonlara şu değerlendirmelerde bulundu:  Bizim sektörde bi daralma oldu. Onu hatırlıyorum ben en son. Temmuz gibi demiştim, hayırlısıyla şu seneyi bitirelim diye… Hangi aydayız şimdi? Hava biraz serinlemiş gibi, Eylül olabilir mi?  Geçen bi arkadaşım gelmiş “Yılbaşında naapıyosun?” diye soruyo. Ben ne biliyim daha aylar öncesinden naapıyorum. Ahahah salak ya...  O saatleri geri almama genelgesini tam okuyamadım ben, orda sanıyorum seneyi de sabitliyoruz gibi bir ibare vardı. Hayal meyal aklımda kalmış. O tip bir uygulama olabilir. Hatta kesin oldu bence. 2017 diye bi şey bence çok saçma zaten...  Ben eskiden Dolar'daki artıştan takip ediyordum günleri ama sonra o da bir dengesizleşti, iyice kaydı zaman kavramım. Amaaan 3 günlük dünya be neticede....