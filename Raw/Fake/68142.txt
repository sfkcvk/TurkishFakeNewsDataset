Anadolu Yakası Metro Çalışmalarında Yapılan Hesaplama Hatası Sonucu, Kayışdağı Sakinlerinin Metro Rüyası Gerçek Oldu İstanbul Anadolu Yakası'nda 2007 yılından beri yürütülen Kadıköy-Kartal metro çalışmalarının Kozyatağı etabında yapılan bir hesap hatası, Kayışdağı sakinleri için sevindirici bir habere dönüştü. Metronun Kozyatağı istasyonuna kadar tamamlanan tünel bölümünün açılışı için dün öğlen saatlerinde kurmayları, işçiler ve kalabalık bir basın ordusu eşliğinde tüneldeki kazı makinesinin başına geçen Başkan Kadir Topbaş, Kozyatağı yerine Kayışdağı Mahallesi, Atatürk Caddesi'nin ortasına çıkınca, kendisini karşılayan Kayışdağlılara metro müjdesi vermek zorunda kaldı. Büyüşehir Belediye Başkanı Kadir Topbaş ve beraberindeki heyet, Kadıköy-Kartal metro hattının 7. istasyonu olan Kozyatağı'na kadar tamamlanan tünel açılışını yapmak üzere dün öğlen İstanbul'un Anadolu Yakası'ndaydılar. Açılış öncesi basın mensuplarına metro çalışmalarıyla ilgili bilgiler veren Başkan Topbaş, daha sonra tünelin Kozyatağı'ndan çıkması beklenen ucuna son kazmayı vurmak üzere iş makinesinin başına geçti. Töreni izleyen işçi ve mühendislerin alkışları arasında tünele son darbeyi vuran başkan Kadir Topbaş, yüzeye çıktığı noktanın işlek bir cadde olduğunu fark ederek derhal kullandığı delgi aracını durdurdu. İlk şokun atlatılmasının ardından, tünelin açıldığı cadde üzerinde kendilerini karşılayan vatandaşlarla temasa geçen belediye yetkilileri, bulundukları mevkinin tam olarak Kayışdağı Mahallesi, Atatürk Caddesi olduğu bilgisine ulaştılar. Kullandığı kazı aracından inerek bölgeye toplanan vatandaşlarla bir süre sohbet eden Başkan Topbaş, başta durumun bir yanlışlıktan kaynaklandığını izah etmeye çalıştıysa da vatandaşların metro sevinci ve "Büyük başkan" tezahuratları karşısında fazla direnemeyerek, metro hattının Kayışdağı'ndan da geçeceğinin müjdesini verdi. Kazı aracı caddeye ilk çıktığı anda aracın altında kalan 2 vatandaşın kurtarılması için verilen kısa bir aranın ardından apar topar bölgeye getirilen kürsü, sandalye ve kurdelelerle birlikte Kayışdağı metro istasyonun açılış törenine geçildi. Törende Kayışdağlılara seslenen Kadir Topbaş, sözlerine öncelikle halen tedavileri süren Hanefi Kebirci (43) ve Ali Günsel (15) adlı vatandaşlara geçmiş olsun dileyerek başladı. Konuşmasında metro güzergahını bir ara Kayışdağı'na kadar uzatmayı zaten düşündüklerini belirten Topbaş, şöyle devam etti: "Değerli Kayışdağlılar, bu işler biraz da kısmet meselesi aslında. Demek ki sizin nasibinizde varmış bu hizmet. Öyle yazılmış, çok da sorgulamamak lazım sevgili hemşerilerim. Zaten epeydir aklımızdaydı buraya da metro yapmak, iyi oldu bi bakıma. Bugün Kayışdağı olur, yarın Sultanbeyli olmaması için bir sebep yok. Bunlar el birliğiyle, birlik beraberlik içerisinde çalışarak neler başarabileceğimizi göstermesi açısından anlamlı. Metro istasyonunuz tekrar hayırlı uğurlu olsun!" Törende basın mensuplarına da seslenen Topbaş, "Yarın hepiniz, 'İşte efendim belediye hata yaptı da tünel yanlış yerden çıktı' diye yazacaksınız, biliyorum. Arkadaşlar, şimdiden söyleyeyim: Eğer bu şehrin en ücra semtlerine, varoşlarına kadar metro hizmeti götürmek hataysa, eğer bu bir yanlışlıksa, o zaman ben dünyanın en hatalı insanıyım, en yanlış insanıyım. Buyrun bunu da yazın lütfen..." Alkışlar ve tezahuratlar nedeniyle konuşmasına sık sık ara vermek zorunda kalan Topbaş, son olarak çıkarken patlattıkları temiz su hattını en kısa zamanda onaracaklarının da müjdesini vererek törenden ayrıldı.