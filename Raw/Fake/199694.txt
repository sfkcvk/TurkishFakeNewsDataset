Adı Hiç Duyulmamış Bazı Üniversitelerin ODTÜ'yü Kınaması Üzerine Harekete Geçen Zabıta Ekipleri, Çok Sayıda Kaçak Üniversiteye Baskın Düzenledi Geçtiğimiz hafta ODTÜ'de yaşanan olayların ardından İTÜ, YTÜ, Mimar Sinan gibi üniversitelerden gelen kınama yazılarına her geçen saat yenileri eklenirken, isimleri ilk kez duyulan bazı okullardan şüphelenen zabıta ekipleri kaçak eğitim veren çok sayıda özel üniversiteyi ortaya çıkardı. İstanbul Büyükşehir Belediyesi Zabıta ekiplerince bu sabah saatlerinde yapılan baskınlarda, Özel Hüsnü Ziya Öğretici Üniversitesi, Kıvılcımlılar Köyü Yardımlaşma Derneği Üniversitesi, Mor Menekşe Üniversitesi, Ümraniye Aybike Şahlandı Anadolu Teknik Üniversitesi, Beşiktaş Minik Patikler Üniversitesi gibi çok sayıda kayıt dışı eğitim kurumunun kapısına mühür vuruldu.

 

Operasyonları bizzat yöneten İBB Zabıta Genel Müdürü Süleyman Arkan, basın mensuplarına yaptığı açıklamada bugüne değin kaçak olarak faaliyet gösteren üniversiteler hakkında çok sayıda ihbar aldıklarını, ancak bu okulların izlerine ulaşmanın dünkü kınama yazıları ile birlikte mümkün olduğunu ifade etti. Anadolu ve Avrupa yakasında eş zamanlı olarak yapılan baskınlarla son derece sağlıksız şartlarda, merdiven altlarında ruhsatsız olarak eğitim verdikleri tespit edilen 20'den fazla üniversitenin dersliklerine, sıralarına, öğretim görevlilerine ve öğrencilerine el konulduğunu kaydeden Arkan, açıklamalarına şu şekilde devam etti:

 

"Karşılaştığımız tablo gerçekten içler acısı. Apartman katlarında, depo ve bodrumlarda halk sağlığına tamamen aykırı koşullarda calculus işlenirken bastığımız amfiler var. Yazık, apartmandakiler de kokudan şikayet ediyormuş kaç zamandır, tıklım tepiş öğrencileri yığmışlar içeri... Arkadaşlarımız gerekli cezai işlemleri uygulayarak mühürlenmesi icabedenleri mühürlediler. Kaçak şekilde çalıştırılan öğrenci ve öğretim üyelerini de sağlık kontrolü için hastanelere sevk ettik. Şu an ailelerine ulaşmaya çalışıyoruz..."

 

Vatandaşları her geçen gün artan sahte üniversiteler konusunda da uyaran deneyimli Zabıta Müdürü Süleyman Arkan, gerçek bir üniversitenin nasıl anlaşılabileceğine ilişkin de aydınlatıcı bilgiler verdi. “Hakiki bir üniversitede en kötü ihtimalle bir kenarda bildiri dağıtan esmer, zayıf bir öğrenci olur; çayır çimende, hadi en o olmadı kuytu bir sınıfta yiyişen en az 1 çift olur, teknik üniversiteyse eğer elinde T cetveliyle koşturan saçı sakalı birbirine karışmış abaza mühendislik öğrencisi olur. Bunlardan anlayabilirsiniz” diyerek, vatandaşları dikkatli olmaya davet eden Arkan, sahte okullardaki eğitim görevlilerinin güneşe doğru tutulması halinde, gözlerinin normal bir insanınkinden daha çok kamaşacağını da sözlerine ekledi.

 

İstanbul Zabıta Müdürlüğü'nden yapılan açıklamalar bu yönde olurken, eğitim yuvalarına kilit vurulan üniversite sahiplerinde ise isyan vardı. Kaçak üniversitelerin rektörleri, poliste yapılan ilk sorgularında suçlamaları redderlerken "Adımız İTÜ, YTÜ değil diye bize bu zulüm reva görülüyor. Biz de kendimizce sesimizi duyurmaya çalışıyoruz işte. Yalakalık yapmak için illa köklü eğitim kurumu mu olmak lazım?" sözleriyle Başbakan Erdoğan'ı kendilerine sahip çıkmaya davet ettiler. 

 

Sorgusu tamamlanan öğretim üyelerinden Özel Hüsnü Ziya Öğretici Üniversitesi Rektörü Hüsnü Ziya Öğretici de, emniyet çıkışında basın mensuplarına yaptığı açıklamada art arda gelen kınamaların gazına geldiklerini belirterek samimi itiraflarda bulundu. "Bi de baktık ki saçma sapan isimli birçok üniversite ODTÜ'yü kınıyor. Biz onları da kendimiz gibi korsan üniversite zannettik." diyen Öğretici'nin "yani Allah aşkına siz gerçekten Sabahattin Zaim Üniversitesi diye bir yerin varlığına inandınız mı ilk başta?" sorusu ise kendisini dinleyen basın mensupları tarafından sessizlikle karşılandı. "Eh yani... Biz de inanmadık haliyle. Dedik ki bu iş kızışıyor, adamlar reklam yapmaya başladı, eksik kalmamamız lazım. Yayınladık bir kınama biz de" diyerek kendi sorusunu yanıtlayan Öğretici, en kısa süre içerisinde eksik belgeleri tamamlayarak en azından KPSS kursu şeklinde öğretim hayatına devam etmek istediklerini ifade ederek sözlerine son verdi.