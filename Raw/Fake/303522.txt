Son Seçimden Bu Yana Türkiye'den Sadece 7 Göçmenlik Başvurusu Alan Uruguay'da Moraller Bozuk: ''Hani Cihangir'in yarısı geliyodu lan?!'' Türkiye'deki her seçimin ardından popüler olan ve Türk vatandaşlarının yoğun ilgisine maruz kalan Uruguay, 1 Kasım'dan bu yana ülkelerine sadece 7 Türk'ün vatandaşlık başvurusu yaptığını açıkladı. Hesaplarına göre on binlerce Türk vatandaşı ağırlamayı bekleyen ve ona göre yatırım ve bütçe planı yapan Uruguay Hükümeti, sayının beklenenin çok altında kalmasına tepkili... Urugay Dışişleri Bakanlığı adına dünya kamoyuna seslenen Bakan Pablo Diagez Amarov, Türkiye'nin kendilerini bir kez daha hayalkırıklığına uğrattığını ve artık ülke olarak ay-yıldızlılara zerre güvenlerinin kalmadığını açıkladı. Sırf Cihangir bölgesindeki talepler göz önüne alınsa bile binlerce kişinin akın akın Uruguay'a yerleşmesi gerektiğini ifade eden deneyimli Bakan, yaşadıkları hayal kırıklığını şu sözlerle aktardı: ''Bugün tam 6 ay olmuş. 6 ay bekledik. 'Aha şimdi geliyolar, birazdan gelirler' diye.. Montevideo'nun ortasına dünyanın kafesini, çayocağını açtık. Firuzağa kahvesinin birebir  benzerini bile yaptık ama sonuç ortada. 'Bu ülkede yaşanmaz artık, en güzeli Uruguay'a gitmek' diyenlerin sayısı: 10 bin 729... Uruguay'a başvuru yapan Türk sayısına bakıyoruz: 7... Evet, yazıyla da sadece yedi. Biz de bunlara güvenip iş yaptık ya yuh olsun bize...'' 6 aylık süreçte ülkelerine gelen Türklerden birinin de Sinan Çetin olduğunu sözlerine ekleyen Uruguaylı Bakan, ünlü yönetmenin küçük bir Cihangir ortamı yaratmak için bazı yatırımlar yaptığını ancak şu an için tüm para akışını durduğunu kaydetti. ''Valla öğrendiğimiz kadarıyla, Sinan Bey'in ticari hayatındaki ilk kötü yatırımı olmuş bu. Hadi biz Türkleri çok tanımıyoruz da o nasıl yanıldı?'' diyen Pablo Diagez Amarov, ülke olarak başkanlık referandumunu 4 gözle beklediklerini şu sözlerle ifade etti: ''Bekliyoruz bakalım, başkanlık sistemi için referandum ne zaman olacak Türkiye'de. O gün gelir, bu adam başkan seçilirse, ben o zaman görürüm bu arkadaşları. Bakalım tek bir Türk alıyor muyuz sınırdan içeri? Hodri meydan!"