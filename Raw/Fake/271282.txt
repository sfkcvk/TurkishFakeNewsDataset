Hrant Dink Davası'nda Şüpheli Sıfatını Ergenekon'dan Devralan Cemaat: ''Bu bir bayrak yarışı...'' 19 Ocak 2007'de gerçekleşen gazeteci Hrant Dink suikastinde geçtiğimiz yıla dek baş şüpheli sıfatını başarıyla taşıyan Ergenekon Örgütü, suikastin 8. yılında düzenlenen sade bir törenle görevini Gülen Cemaati'ne devretti. Ergenekon davasının önde gelen sanıkları ve cemaatten üst düzey isimlerin katılımıyla gerçekleşen devir teslim töreninde Gülen Cemaati adına bir konuşma yapan Zaman Gazetesi Genel Yayın Yönetmeni Ekrem Dumanlı, "Neticede bu bir bayrak yarışı. Amacımız, davayı emanet aldığımız gibi kimsenin ceza almadığı bir şekilde bizden sonra ortaya çıkacak örgüte teslim etmek. O arada yeni bi örgüt çıkar elbet. Allah büyük..." diyerek, ülkedeki her kesime güven aşılayan mesajlar verdi. Gazeteciler ve Yazarlar Vakfı'nın Altunizade'deki genel merkezinde gerçekleştirilen devir teslim töreni, Hrant Dink davasını temsil eden Beyaz Bere'nin Zaman Gazetesi Genel Yayın Yönetmeni Ekrem Dumanlı'ya teslim edilmesiyle başladı. Gazetecilerin görüntü almasının ve her iki tarafın temsilcilerinin birbirlerine başarılar dilemelerinin ardındansa törenin basın açıklaması bölümüne geçildi. Basın açıklamasında ilk sözü alan Ergenekon Davasının önde gelen sanıklarından Genelkurmay Eski Başkanı İlker Başbuğ, davayı emanet aldıkları gibi nerdeyse üzerinde hiç bir değişiklik olmadan bir sonraki örgüte teslim edebilmekten dolayı mutlu olduklarını dile getirirken, "Ama tabii bir burukluk da yok değil. Sonuçta 8 yılın bi yaşanmışlığı var, kolay olmadı bu davayı şimdi bambaşka bir yapıya devretmek..." sözleriyle buruk bir sevinç yaşadıklarını dile getirdi.  Başbuğ, haleflerine en önemli tavsiyelerinin davayla aralarında mümkün mertebe duygusal bir bağ kurmamaya gayret etmeleri olduğunu vurgularken, "Yarın öbür gün elinizden giderse üzülürsünüz çünkü. Bak bize, rahip cinayeti darbe marbe derken ne varsa bizdeydi. Şimdi doğru düzgün suçlama kalmadı elimizde. Onlar da hem bu davayı hem sırayla gelecek olan diğer davaları bunun bilincinde olarak değerlendirsinler. Unutmayın,  " ifadelerine yer verdi. Başbuğ'un ardından söz alan Ekrem Dumanlı ise içinde cinayet geçen ilk büyük davalarını devralmaktan dolayı haklı olarak bir heyecan yaşadıklarını belirterek şöyle devam etti: "3-5 sene önce 'be mübarek' diyip, kolormatik gözlük takan tiplerken çok kısa sürede kat ettiğimiz mesafe intibak anlamında bizi de zorluyor. Şimdi bakalım adım adım gidicez, o beyaz bereli arkadaş var henüz direkt olarak bize verilmedi. Kendisiyle görüşücez önce bi. Dava dosyasında adı geçen bazı polis memuru arkadaşlar var. Bugüne kadar olmasa da bundan sonra artık onlar da bizim yapımızın birer mensubu. Bize hoşgeldiniz deyip bağrımıza basmak düşer. Baştan devretselerdi ona göre bir hazırlık yapılırdı tabii ama yetişmek için elimizden geleni yapıcaz. Bi 8 sene sonra davayı teslim aldığımız gibi kazasız belasız devredebilirsek ne mutlu bize..." Devirteslim töreni, her iki tarafın temcilerinin birlikte çektirdikleri selfie ile son bulurken, konuyla ilgili olarak basının sorularını yanıtlayan Dink Ailesi'nin avukatı ise temkinli konuştu. Cemaat'in kendisi için henüz kapalı kutu olduğunu ve tanımak için bir süredir kasetlerini izlediğini belirten Avukat Selin Korkmaz, şunları kaydetti:  "Açıkcası bizim için rakip çok da farketmiyor. Bugün cemaat olur, yarın artık devletten hangi grup tasfiye edilecekse onu çıkarırlar karşımıza sanık diye onla devam ederiz. Gerçi tabii Ergenekon az çok tanıdığımız bir ekipti ama uyum sürecini atlattıktan sonra bu arkadaşlarla da aynı havayı yakalayacağımıza inanıyorum ben. Artık kaç sene daha sürecekse... Ne diyelim, hayırlı olsun..."