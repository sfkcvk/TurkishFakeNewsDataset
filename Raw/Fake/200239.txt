Dışişleri Bakanlığı, Dün Bağımsızlığını İlan Eden Bir Ülkeyle Diplomatik Sorun Yaşayarak Yeni Bir Rekora İmza Attı Dışişleri Bakanlığı, henüz dün bağımsızlığını ilan eden Luan Demokratik Cumhuriyeti’yle diplomatik sorun yaşayarak uluslararası arenadaki başarılarına bir yenisini ekledi. Bakanlık tarafından Luan’a yönelik olarak verilen nota, diplomasi tarihine “Dünyanın en hızlı verilen notası” olarak geçerken, Luan Yönetimi’nde tedirginlik sürüyor. 

 

Dışişleri Bakanlığı Güney Amerika İlişkileri Dairesi’ne dün ulaşan Luan Demokratik Cumhuriyeti’nin bağımsızlığını ilan ettiğine ilişkin haber, bakanlıkta bomba etkisi yarattı. Acil olarak bir araya gelen üst düzey diplomatlardan oluşan değerlendirme kurulu, 4 saat süren toplantının ardından Luan'ın Güney Amerika'da değil Güneydoğu Asya'da olduğu sonucuna varırken, krizi devralan Asya İlişkileri Dairesi'nden de derhal Luan’a nota verilmesi kararı çıktı. Toplantının ardından basın mensuplarının karşısına geçen Bakanlık Basın Sözcüsü İlker Serbil, “Dünyada gerçekten de çok ülke var. Biz zaten mevcutlarla inanın zar zor baş ediyoruz. Bi de üstüne böyle yeni ülkeler çıkınca. Yani şimdi Luan diyosunuz mesela, hırlı mıdır hırsız mıdır belli değil. Biz baştan ihtiyaten notamızı bi verelim dedik. Yarın bir gün zaten ihtiyaç olacak" sözleriyle diplomatik krizin detaylarını aktardı.
 "Öncelikle tabii ki Bakanlığımızın ‘Komşularla sıfır sorun’ politikasını baz aldık karar verirken. Haritadan açtık baktık; Luan komşumuz mu? Yok... Dolayısıyla nota vermek için illa bir şey yapmalarını beklemeye gerek yok diye düşündük" diyen Serbil, sırf nota verebilmek için Luan'ı tanıyan ilk ülke olduğumuzun da altını çizdi. Luan yönetiminden derhal diplomatik özür beklediklerini de belirten Serbil, "Hangi konuda özür dileyeceklerine kendileri karar versinler. Her şeye de biz yetişemeyiz" sözleriyle yabancı ülkelerin iç işlerine karışmamak konusundaki hassasiyete bir kez daha vurgu yaptı .

 

Bağımsızlık kutlamalarının sürdüğü Luan’daysa Türkiye tarafından verilen nota karmaşık hislerle karşılandı. Luan Dışişleri Bakanı Weinyo Sin, şu ana dek kendilerine dünyadan gelen ilk ve tek resmi tepkinin Türkiye’den olduğunu belirterek “Sevinsek mi üzülsek mi tam karar veremedik açıkcası. Önce Türkiye'nin bizi tanıdığı haberi geldi. Tam ona seviniyorduk, aradan 5 dakika geçti geçmedi bu sefer Türkiye'nin nota verdiğini öğrendik. İlk kez nota aldığımız için başta bir tedirginlik oldu haliyle. Nota bu boru değil yani... Sonra sorduk soruşturduk, Türkiye için aşağı yukarı standart bir prosedürmüş, onlar genelde nota veriyolarmış böyle... Sorun yokmuş yani... Sanırım..." ifadelerine yer verdi. 

 

Türk Dışişleri Bakanlığı'dan gelen son bilgiler, krizin büyümesi halinde en kısa zaman içerisinde Luan'a bir büyükelçi gönderilip sonra hemen geri çekileceği yönünde olurken, bu doğrultuda deneyimli büyükelçi Orhan Şanel’e Hong Kong aktarmalı gidiş-dönüş Luan biletinin alındığı, Pazartesi sabah saatlerinde Luan’da olacak Şanel’in havaalanı ve çevresinde biraz dolandıktan sonra ülkemize dönerek diplomatik görevini tamamlayacağı öğrenildi. Bundan sonraki krizlerin daha etkin bir şekilde yönetilebilmesi amacıyla harekte geçen THY ise, önümüzdeki haftadan itibaren Luan'ın başkenti Dyanmang'a tarifeli seferlere başlamaya hazırlanıyor.