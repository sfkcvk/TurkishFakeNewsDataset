IMF'nin "Durumunuz Yoksa Sonra Ödeyin" Teklifine Türkiye'den Olumsuz Yanıt Hazine Müsteşarlığı’nın Aralık 2009 Kamu Borç Yönetimi Raporuna göre Uluslararası Para Fonu(IMF)'ye yapılması gereken 843 milyon dolarlık dış borç servisi esnasında, IMF yetkililerinden gelen "durumunuz yoksa sonra da verebilirsiniz, bizim için bir aciliyeti yok" şeklindeki ilginç teklif, Türk yetkileri oldukça şaşırttı.
 
 
 IMF'nin yaptığı bu incelik sonrasında gözleri dolduğu gözlenen Hazine Müsteşarlığı Borç Ödeme Dairesi Başkanı Ersin Özbükey'in ağlamaklı bir şekilde yaptığı konuşmasında: "ya şimdi ne diyeceğimi bilemiyorum, ben böyle bir hareketi anamdan, babamdan görmedim. O kadar borcumuz var, her sene size mahçup oluyoruz ama siz hala bize durumunuz yoksa sonra da verebilirsiniz deme nezaketini gösteriyorsunuz" dediği bildirildi. Daha sonra sözlerine "çok teşekkür ederiz ancak biz de parayı zaten ancak denkleştirdik. Bu parayı şimdi vermezsek, oraya buraya derken çarçur ederiz, siz en iyisi şimdi alın. Zaten havale ücreti vermemek için buraya kadar arabayla getirdik parayı, geri götürmek sıkıntı olur" şeklinde devam eden Özbükey, aralık ayı borcuna mahsup dekontu alıp, yurda dönüş yaptı.
 
 
 Hazine Müsteşarlığının Raporlarına göre Türkiye, 2010 yılında 10,9 milyar dolar, 2011 yılında 9 milyar dolar, 2012 yılında 8,1 milyar dolar, 2013 yılında ise 6 milyar dolar dış borç ödeyecek.