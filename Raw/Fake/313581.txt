''Canım biz arkadaşlarla maç izliycez''le Başlayan Gece Yine Izdıraba Dönüştü: 22 Telefon, 163 WhatsApp Mesajı, 2 Ayrılık Kararı... Bu akşam oynanan Fenerbahçe – Manchester United karşılaşması öncesinde sevgilisi Sanem İlksen’e (26) arkadaşlarıyla maç izleyeceğini söyleyip “Tamam bitanem, iyi eğlenceler size, en büyük Fener!” cevabını alan Semih Aksüt’ün (28) gecesi yine ızdıraba dönüştü. Aksüt, maç boyunca 22 kez telefon elde dışarı çıkmak zorunda kalırken 3 defa da “Kesin ayrılıyorum ben bu kızdan” kararını verip vazgeçti. Geceye son derece keyifli bir biçimde başlayarak Bostancı’da bir barda arkadaşlarıyla buluşan Semih Aksüt, ilk şoku maç henüz başlamışken gelen “Şimdi maç başladı unutursun sen tabii beni” mesajıyla yaşadı. Duruma Whatsapp’la müdahale etmek yerine, “Ya beyler ben Sanem’i bi arıyım da kurtulayım” diyerek telefon açma yolunu tercih eden talihsiz genç, yaklaşık 9 dakika süren konuşma neticesinde Moussa Sow’un tarihe geçecek güzellikte golünü kaçırdı. Masaya dönüşünde 4 kişilik arkadaş grubunun sürekli Sow’un golünü övmesi Aksüt’e bir darbe daha indiriken, “Nası oldu tam ya, rövaşata mı vurdu?” sorularıyla ekibi darlayan genç, pozisyonun tekrarındaysa 2. kavga için yine dışarıdaydı. Masaya toplam 7 git-gelle ilk yarının bitmesinin ardından Semih Aksüt tam devre arasında dışarıda sigara içerken Sanem İlksen’in aramasına yakalandı. “Semih ben seni çok seviyorum”la başlayıp sanki kalan 45 dakikayı çok rahat geçirtecekmiş gibi büyük bir huzurla süren konuşma Aksüt’ün yanına gelip kendi aralarında kahkaha atan bir kadın grubu nedeniyle bir kez daha çıkmaza girdi. “Minnoşum zaten ben maç tam bitmeden kalkarım, kalabalığa kalmam” sözleri kahkahalar nedeniyle Sanem İlksen’e iletilemedi ve “Semih… Kız sesleri geliyo ordan kimler var yanınızda hani Ercanlarlaydın sen?” sorularıyla birlikte ikinci 45 dakikanın da zehir olacağı netlik kazandı. Çaresiz genç, son bir umutla ikinci yarının başında Sanem’le bizzat Ercan’ı konuşturarak durumu bir miktar toparlamaya çalıştı. Konuşmanın ardından artan alkol ve Ercan’a karşı uyanan mahcubiyet gecenin ilk “Yok abi ben kesin ayrılıyorum bu kızdan” cümlesini de beraberinde getirdi. Ancak titreyen telefon ve Sanem’den gelen dekolteli fotoğraf, ibreyi bir kez daha “Ya seviyorum abi işte, napıyım yani bende”ye çevirdi. Bu esnada huzur bulduğu 3 dakikadan yararlanan Fenerbahçe aşığı, takımının son derece organize bir şekilde kullandığı 1 taç atışını da canlı izleme imkanı buldu. Dakikalar ilerliyor, Fenerbahçe Manchester United’a geçit vermiyor ancak Sanem İlksen’in de geceyi zora sokma çabası bitmiyordu. “Bitanem sen bugün neden Instagram’da o kızın fotoğrafını beğendin?” mesajıyla beraber Semih Aksüt’ün maçla bağlantısı bir kez daha kesildi. Bir süre “Lan neyi beğendim ki ben? Beğenen elimi s.ksinler” şeklinde Instagram taraması yapan genç, Fenerbahçe’nin ikinci golünü de bu esnada kaçırdı. Ansızın ayağa fırlayan arkadaşlarının “Gol” böğürtüleriyle durumun farkına varan fanatik Fenerli, idareten ayağa kalkarak sevince karışmaya çalışsa da gözlerinden bir damla yaşın süzülmesine engel olamadı. 90 dakikayı toplam 22 telefon konuşması, 172 Whatsapp mesajı ve geri alınan 1 Instagram like’ıyla tamamlayan gencin çilesiyse haber yayına hazırlandığı esnada devam ediyordu. Kolkola girerek bar çıkışında Pınarbaşı çeken arkadaş grubu, Burak’ın “Çorbacıya gelmeyen Cimbomlu olsun” haykırışıyla bir kez daha Sanem İlksen’e koz vermekten imtina etmedi. Semih Aksüt, titreyen elleriyle “Bitanem Burak kötü biliyosun, daha yeni sevgilisi terk etti çocuğu. Bi çorba içip kalkıcaz hemen” yazmasının ardından “İyi o zaman… Bi sonrakinde de sen kötü olursun, yeni terk edildin diye içersiniz” cevabını aldı. Gencin çorbacıda 4 kez daha telefonla konuşmak için dışarı çıkması ve yarın sabah güne “Son görülme 03:47… Kaç saat sürdü acaba bir çorba?” mesajıyla başlamasına kesin gözüyle bakılıyor.