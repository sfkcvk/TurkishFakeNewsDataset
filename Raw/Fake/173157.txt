TÜİK: Sınavlarda Kaydırma Yapanlarla İddaa'da Tek Maçtan Yatanların %96'sı Aynı Kişiler  YGS sonuçlarının açıklanmasının ardından her yıl olduğu gibi bu yıl da başarısız olan pek çok adayın sınavda kaydırma yaptığı ortaya çıkarken, Türkiye İstatistik Kurumu (TÜİK) tarafından bu sabah yayınlanan bir rapor ilginç bir tesadüfü de ortaya koydu. 
 
Rapora göre, bugüne dek sınavlarda kaydırma yaptığı için başarısız olan adayların önemli bir kısmı (% 96), iddaa ve benzeri bahis oyunlarında tek maçtan yatanlarla aynı kişiler. 26 ilde toplam 240 bin kişiye yönetilen "Sizin iş neden olmadı?" sorusuna vatandaşların verdiği yanıtlara göre hazırlanan raporda, bu kişilerin aynı zamanda iş yerinde torpili olmadığı, yalakalık yapmadığı için yükselemeyen, dedesi zamanında o araziyi almadığı için zengin olmayan ve o kadar makyaj yapmadığı, kendine bakmadığı için güzel olamayan kesim olduğu da göze çarpan diğer ayrıntılar arasında.
 
TÜİK tarafından vatandaşların neden başarısız olduklarını ortaya çıkarmak amacıyla yapılan araştırma oldukça ilginç sonuçlar içerirken, Türkiye açısından iyimser bir tablo da ortaya koyuyor. Rapora göre ülke nüfusunun çok az bir kesimi (%4) "yeteneksizlik, iş bilmezlik, zihinsel ve/veya fiziksel kapasite eksikliği" gibi kalıcı ve değiştirilmesi zor nedenler yüzünden başarısız olurken, nüfusun % 96'sı istenirse kolaylıkla değiştirilebilecek nedenler ya da ufak talihsizlikler yüzünden başarıyı çok az bir farkla ıskalamış durumda. Raporda yer alan başarısızlık nedenlerinden diğer öne çıkan maddeler ise şöyle:
 
1. Torpil ya da yüksek makamlardan tanıdık sahibi olmamak. Elinden tutan olmaması
 
2. Yalakalık yapmayı bilmemek. Kimseye eyvallah etmemek 
 
3. Herkesi kendi gibi bilmek. İçi dışı bir olmak. Fazla dürüst olmak
 
4. Ağzı iyi laf yapmamak, biraz çekingen olmak, sululuk sevmemek
 
5. Haram yememek. Büyüklerinden öyle görmek
 
6. Önce insanlığa, dostluğa önem vermek. Paraya/kariyere tamah etmemek
 
7. Haksızlığa hiç tahammül edememek
 
8. Fazla duygusal olmak. Çok heyecanlanmak. Kendini kontrol edememek
 
9. Özel hayatında sorunlu bir dönemden geçmek 
 
10. Ailevi sorunlar. Anne baba şefkati eksikliği