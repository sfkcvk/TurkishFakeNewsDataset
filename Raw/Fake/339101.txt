Tarihçiler, 3. Dünya Savaşı'nın Twitter'dan Başlaması İhtimaline Karşı Ayakta: ''Biz yine prens öldürüldü falan diye yazalım bunu...'' Dünya bugün ABD Başkanı Donald Trump'ın twitter'da yaptığı ve doğrudan Rusya'yı hedef alan füze tehdidiyle gergin saatler yaşarken, olası bir 3. dünya savaşının fitilinin bir kaç geri zekalı tarafından, ağırlıklı olarak başka geri zekalılar tarafından kullanılan bir mecrada, geri zekalıca bir şekilde yakılma ihtimali tarihçileri de düşündürüyor.  ABD Başkanı Trump ve Rusya yönetiminin Suriye'ye müdahale konusunda karşılıklı tehditkar tweet'leri bir kez daha ''3. Dünya Savaşı mı başlıyor?'' sorusunu akıllara getirirken, olası bir savaşın yol açacağı yıkım kadar bu derece saçma bir şekilde başlama ihtimali de endişe yaratıyor. Gelişmelerin ardından bugün bir açıklama yayınlayan Dünya Tarihçiler Birliği, ilerleyen çağlarda yaşayacak olan insanların 2000'li yılların başıyla ilgili bölümlere geldiklerinde "Bunlar da tam malmış" dememesi için bazı önlemler alacaklarını duyurdular.  "Zaten an itibariyle dünyaya hakim olan aptal populist yönetimlere ve o yönetimleri başa getiren daha da aptal nüfusa baktıklarında bizden tiksinecekleri bir gerçek. Hele de sosyal medya mecralarına ait kayıtlara ulaşırlarsa '1700'lerden 1900'lerin sonuna kadar fena gelmemişler ama 2000'lerin başıyla birlikte bir şey olmuş bunlara, komple mala bağlamışlar' diyecekler. 3. dünya savaşını da bu şekilde çıkarırsak tam bir utanç jenerasyonu oluruz." ifadelerine yer verilen açıklamada, tarihçilerin bu jenerasyonun adını bir nebze de olsa temize çıkarma yönünde tarihi bir sorumluluk altında olduklarının altı çizildi.  Bu doğrultuda varılan uzlaşı gereği, 3. dünya savaşının twitter'da karşılıklı atışma sonucu çıkması durumunda bunun resmi kayıtlara kesinlikle bu şekilde geçilmeyeceğine vurgu yapılırken, daha makul bir senaryo üzerinde çalışıldığının da bilgisi verildi. Açıklamada, üst düzey devlet adamlarına veya kraliyet mensuplarına suikast gibi daha evvel denenmiş ve ileriki jenerasyonlar tarafından da makul bulunmuş seçeneklerin olası senaryolar arasında olduğu belirtilirken, bunun dışında karşılıklı siber saldırı, yapay zekanın kontrolden çıkıp ülkeleri birbirine düşürmesi, Mars kimin olacak kavgası gibi daha havalı seçeneklerin de masada olduğu ifade edildi.