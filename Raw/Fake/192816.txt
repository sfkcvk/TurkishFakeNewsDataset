Bilmem Kaçıncı Antalya Altın Portakal Film Festivali Bu Yıl da Kimsenin Umurunda Değil... Bu yıl Antalya'da bilmem kaçıncısı düzenlenen Altın Portakal Film Festivali, yerli ve yabancı kimsenin umurunda olmayan konukları ve büyük ihtimalle festival dışında bir yerde gösterilmeyecek filmleriyle bir kez daha zihinlerde herhangi bir iz bırakmadı. 

 

Tam olarak ne zaman başladığı fark edilmeyen festivalde Hülya avşar ve 3-4 kişi daha jüri üyeliği yaparken, bu sene de yine baya bir film ödül almış gibi gözüküyor. Festivalde yarışan filmlerden bir tanesinin yönetmeni olduğu tahmin edilen Uray soyadlı bir şahıs, bu yıl organizasyonun beklentilerin de ötesine geçtiğini belirterek, "Valla işte, biz bu sene yapmazlar diye düşünüyorduk. Bir kez daha düzenlenince otomatikman beklentilerimizin ötesine geçmiş oldu" ifadelerine yer verdi. 
 
Festivalin bu yılki yabancı konuklarından, hani şu Rocky 4'te de oynayan bi yaşlı adam vardı ya, adını sen söyle... Neyse işte o adam, Yaşam Boyu Başarı Ödülü'ne layık görüldü. Rocky 4'teki adam, misafir edildiği otelin barında sızması nedeniyle törene katılamazken, onun yerine ödülü alan eşi Sarah ise "Thank you and by the way, where is the fucking bathroom?" diyerek, sanatçı adına teşekkürlerini iletti.

 

Festivalın açılış gecesine ise twitter'da kopan gürültünden anlaşıldığı kadarıyla Ömür Gedik ve yaptığı çok yanlış bir şeyler damgasını vurdu. Ödül törenlerine ara verildiği esnada, ansızın sahneye çıkarak "Sanat-Sanatçılık Ruhu-Sanatın Muhalif Duruşu" içerikli konuşmasıyla salonda büyük alkış alan ismin ise mikrofonu bir an boş bularak geceye dahil olan CHP Manavgat İlçe Başkanı olduğu ortaya çıktı. Konuşması ile birlikte "Sinemamızın eğilmeyen başı" olarak anılmaya başlanan İlçe Başkanı, daha sonra yaptığı "Ya aslında iyi bir senaryo gelirse düşünebilirim..." şeklindeki açıklamalarla beyaz perdeye göz kırptı.
 
CHP Manavgat İlçe Başkanı'ndan sonra sahneye çıkan bir başka isim olan... Festival Koordinatörü hanfendi ise Altın Portakal'ın önümüzdeki yıllarda daha uluslararası, daha kapsamlı ve daha adına yaraşır bir biçimde yapılacağını iddia etti. Koordinatör hanım, epey bir yıldır yapıldığı tahmin edilen Festival'i hakettiği yere taşıyacaklarını vurgularken, salonda bulunan Antalya Belediye Başkanı'nın yanıtı kısa ve sert oldu: "Yapmayın..."

 

Festivalin en ilgi çeken bölümlerinden olan kortej geçişi de, tam iş çıkış saatinde şehrin en işlek caddesi olan Işıklar'da düzenlenmesi nedeniyle bu sene de hayli yüksek katılıma sahne oldu. Kortej geçişi sırasında, konuk oyuncuların halk tarafından daha kolay tanınması için hangi dizilerde oynadıklarını belirten "Feriha'daki taksi şoförü, Muhteşem Yüzyıl'daki kellesi vurulan ibrikçi" gibi pankartlar taşıtılırken, yeni uygulama sayesinde bu yıl en azından kimi alkışladıklarını öğrenen vatandaşların coşkusu görülmeye değerdi. Birkaç gün içerisinde sona ereceği umulan festivalden, öne çıkan bazı detaylar ise şu şekildeydi:

 


  Geçen yılki festivalden kalan kırmızı halının güveler tarafından yendiğinin ortaya çıkması komitede paniğe yol açtı. Son anda devreye giren Antalya Müftüsü'nün gayretleriyle, Merkez Camii'nden getirilen halılar gala gecesine yetiştirildi...
 
  Açılış töreni sonrası düzenlenmesi planlanan kokteyl, "Öyle bir geçer zaman ki" dizisiyle çakışmasından dolayı ileri bir tarihe ertelendi... 
 
  Festival için tamı tamına 7 polis ve 4 özel güvenlik tam zamanlı mesai yaptı...
 
  DHMİ Antalya Havalimanı İşletmesi, yıllık izinlerin dahi festivale göre ayarlandığını belirtti. Kurumdan yapılan açıklamada, "Özellikle festival döneminde personel rahat rahat iznini kullanıyor, çok bi yoğunluk olmuyor, biz de bi rahat nefes alıp kafa dinliyoruz" sözlerine yer verildi.
 
  Festival tanıtımı için şehrin çeşitli yerlerinde 12 adet insan boyutunda dev portakal gösteri yaptı. Yerli malı haftası kutlandığı intibasına kapılan halk, narenciyeye akın etti...
 
  Festival filmlerinin gösteriminin yapıldığı Mavi Sinema ise organizasyon boyunca kapalı gişe oynuyor... Sinema  yetkilileri konu hakkında, "Valla kapattık gişeleri, zaten gelen giden pek yoktu. Biri izleyecekse de, girsin izlesin dedik işte. Ona ayırdığımız memura yazık, o gişede yaktığımız elektriğe yazık" şeklinde kısa bir açıklama yapmakla yetindi...