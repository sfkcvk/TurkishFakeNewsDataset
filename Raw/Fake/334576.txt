OHAL Devam Ederken Bir de Üstüne Sivillere Adam Öldürme Yetkisi İçin KHK Çıkartan AK Parti, Hala Türkiye'de Yatırım Yapmayı Düşünenler İçin İlave Tedbirler Almaya Hazırlanıyor... 1.5 yıldır süren OHAL kapsamında dün çıkarılan 696 sayılı KHK'da terör gerekçesiyle sivillere de ucu açık bir şekilde cinayet ve yağma dahil her türlü suçu işleme yetkisi veren AK Parti, hala Türkiye'de gayrımenkul almak ya da iş kurmak yoluyla uzun vadeli yatırım yapmayı düşünenler için de ilave tedbirler almaya hazırlanıyor. Dün yayınlanan 696 KHK ile ilgili olarak ''İç savaş çıkarır'' yorumlarıyla birlikte tartışmalar da sürerken, konuyla ilgili olarak bugün hükümet kanadından yeni bir açıklama geldi. "İstesek o maddeye 'şu şu tarihte yapılan şu şu fiilleri kapsamaktadır' diye bir cümle ekler konuyu kapatırdık, çok şükür okumuş insanlarız. Hatta aslına bakarsanız böyle bir KHK'ya bile gerek yok, kanunda zaten kolluk kuvvetlerine yardım ve nefsi müdafa kapsamında değerlendirilebilen fiiller bunlar." diyen AK Parti sözcüsü Mahir Ünal, hala Türkiye'de yatırım yapmayı düşünen şahıs ya da şahıslar olduğu yönündeki duyumların kendilerini böyle bir yol izlemeye mecbur bıraktığını ifade etti. AK Parti sözcüsü, bu haliyle kısaca 'Türkiye Cumhuriyeti'nde kimsenin mal ve can güvenliği bulunmamaktadır' manasına gelen KHK'yla birlikte bu şahısların sayısında önemli bir düşüş beklediklerini belirterek şöyle devam etti: "Zaten şu ana dek uygulamalarımız sayesinde azcık parası, aklı ve imkanı olanların önemli bir kısmı ya direkt kendisini ya parasını ya da ikisini birden yurt dışına kaçırdı. Ancak buna rağmen cayır cayır konut reklamı dönmesinden anladığımız kadarıyla hala Türkiye'ye para yatırmayı düşünenler var. Bu KHK'yı biraz da onlara dönük olarak düşünmek gerekiyor. Parası pulu olmayan vatandaşlarımız müsterih olsun. Onları alakadar eden bir durum yok. Yani en fazla bir canları var, o da işte mukadderat artık... Alnınızda ne yazıyorsa o..." Bu KHK'nın da işe yaramaması durumunda bir dahaki KHK'da direkt ''Canını-malını seven kaçsın!'' gibi daha açık ifadelere yer vermeyi düşündüklerini de sözlerine ekleyen Ünal, son olarak şunları kaydetti:  "Hani belki anlamayan olmuştur diye üzerimizden sorumluluğu kaldırmak adına böyle bir yol izleyebiliriz. O da olmazsa artık işin içinde başka bir iş var demektir. Kendileriyle tek tek konuşup 'Lan siz neye güveniyorsunuz?' diye açıkca soracağız. Varsa çünkü öyle bir şey hükümet olarak biz de bilmek isteriz. Bunun dışında zihinsel melekeleri yerinde olmayan vatandaşlarımız olabilir. Onlar için bir yakınlarına vekalet verdirmek suretiyle alım satım işlerini yaptırabiliriz. Bir şekilde bu işi çözeceğiz..."