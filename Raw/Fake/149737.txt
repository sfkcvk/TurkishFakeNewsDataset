Mahsun Kırmızıgül'ün Töre'yle İlgili Bir Tane Daha Film Veya Dizi Çekmesine Tahammülü Kalmayan Aşiretler, Barış Yemeğinde Bir Araya Geldi Sinema ve televizyon ekranlarına taşıdığı yapımlarla sık sık töre sorununa eğilen Mahsun Kırmızıgül, sonunda Güneydoğu Anadolu'daki aşiretlerin sabrını taşırdı. Ünlü yönetmenin bundan böyle töre sorunu ile ilgili bir işe daha imza atmaması için seferber olan onlarca aşiret törelerini feshettiklerini açıklarken, Urfa'daki kan davalı Bağnak ve Uraylı aileleri barış yemeğinde buluştu. Davullar, zurnalar ve halaylar eşliğinde Mahsun Kırmızıgül'e "Biz artık çok iyiyiz, inan aramızda hiçbir sorun yok" mesajı veren aşire üyeleri,  töre ile ilgili bir kısa filme dahi tahammüllerinin kalmadığını belirttiler.
 
 
 
Yaklaşık 1200 kişiyi bir araya getiren barış yemeğinde, töre yüzünden yıllardır aralarında hüsumet bulunan Bağnak ve Uraylı aşiretlerinin üyeleri kolkola girerek kameralara dostluk pozları verdiler. Yemek sonrası basın mensuplarının karşısına geçen aşiret reislerinden Sait Bağnak, Mahsun Kırmızıgül tarafından düzenli olarak işlenen töre sorununa artık bir son verdiklerini ifade ederken "Biz üzerimize düşeni yaptık. Bundan sonra top, Mahsun kardeşimizde..." sözlerine yer verdi.  
 
 
 
Attıkları bu adımın, Mahsun Kırmızıgül'e içinde töre ve kardeşlik mesajı bulunmayan bir yapıma imza atması konusunda cesaret vereceğini de söyleyen Sait Bağnak, tüm Türkiye için umut verici açıklamalar yaptı. Bağnak, işi garantiye almak için Töre'yi tamamen feshederek bundan böyle aşiret içindeki düzeni demokratik ve katılımcı bir anayasa ile sağlayacaklarını ifade ederken, "Büyük amcamın ortanca torunu hukuk 3. sınıfta okuyor. Onun Anayasa hukuku dersini vermesini bekliyoruz. Mahsun bey biraz beklerse çocuk bu sene dersi geçeceğine söz verdi" sözleriyle de bu konudaki kararlılıklarını ortaya koydu.
 
 
 
Sait Bağnak'ın ardından söz alan diğer aşiret reisi Sedat Uraylı ise, Bağnaklar'ın kendileri için candan bile öte olduklarını iddia etti. Yaklaşık 40 yıldır aradaki kan davası nedeniyle, iki ailenin de onlarca kayıp verdiğini ancak tüm bunların Mahsun Kırmızıgül'ün yaşattığı acılar karşısında önemsiz kaldığını belirten Uraylı, şöyle devam etti.
 
"Evet, geçmişte birtakım tatsızlıklar yaşandı ancak Mahsun Bey şunu bilsin ki. Uraylar ve Bağnaklar sadece iki dost aşiret değil, aynı zamanda müttefiktirler. Mahsun Bey rahat olsun, Sait Abimin de söylediği gibi töre möre diye bir şey yok artık bu topraklarda. Bitti töre. Bundan böyle aşiret reisini de seçimle belirleyeceğiz. Hatta orada da kadınlara seçme ve seçilme hakkı tanınması ile ilgili dahi aklımıza gelen bazı fikirler var ancak şimdilik sadece evlenecekleri kişiyi kendileri seçebilsinler yeter diye düşünüyoruz. Yavaş yavaş tabii bazı şeyler..."
 
 
 
Bunca yıldır sürdürdükleri töre geleneği yüzünden, tüm Türkiye halkından özür dilediklerini de sözlerine ekleyen Sedat Uraylı, "İnanın herkese karşı çok mahcubuz fakat artık Mahsun Bey'in töre konulu eserlerine bir son verebileceğimizi umuyoruz" diyerek beklentilerini dile getirdi. "Bizim yüzümüzden çekilen dizileri, filmleri gördükçe vicdanımız kanıyor. Bunca insanın vebalini daha fazla taşıyamazdık" diyen Uraylı, konuşmasını "Töremiz batsın..." sözleriyle noktaladı.
 
 
 
Yemeğin ardından düzenlenen düğün töreninde ise, Bağnak aşiretinden Zeyno Bağnak(16) ve Uraylı aşiretinden Mehmet Uraylı(18) dünya evine girdiler. Sırf artık iki aşiretin de birbirlerinden kız alıp verebildiğini ve bu tarz acıların yaşanmadığını Mahsun Kırmızıgül'e ispat etmek için evlenen gençlerden Mehmet Uraylı, "Açıkcası Zeyno'yu ilk kez düğünde gördüm. Allah'ın gücüne gitmesin ama yani biraz da çirkince gibi geldi bana. Zaten aslında ben yıllardır dayımın kızını seviyordum. Neyse artık, kaderimiz böyle yazılmış. Türkiye bir acıdan kurtulacaksa ben gerekirse sevdamı kalbime gömmesini de bilirim..." ifadelerine yer verdi. 
 
Konu hakkında Mahsun Kırmızıgül cephesinden henüz bir açıklama gelmezken, sanatçıya yakın kaynaklardan gelen bilgiler, Kırmızıgül'ün Mehmet ve Zeyno'nun dramını anlatan bir senaryo üzerinde çalışmalara şimdiden başladığı yönünde.