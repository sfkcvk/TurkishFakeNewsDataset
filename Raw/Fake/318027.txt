Trump’ın Kararına Misilleme Yapan Irak Parlamentosu, ABD Vatandaşlarının Ülkeden Çıkışını 90 Gün Süreyle Durdurdu... ABD Başkanı Donald Trump'ın Irak dahil 7 Müslüman ülkenin vatandaşlarının ülkeye girişini geçici olarak yasaklayan kararı tepki çekmeyi sürdürüyor. ABD'nin Irak vatandaşlarına getirdiği "vize yasağı" uygulamasına misilleme kararı alan Irak Parlamentosu, ülkedeki ABD vatandaşlarının 90 gün süreyle Irak’tan çıkışını durdurduğunu duyurdu. Konuyla ilgili Reuters’a konuşan Irak Dışişleri Bakanı İbrahim el Caferi, ABD'nin Irak Büyükelçisi'ni bakanlığa çağırarak bu konuda aldıkları kararı resmen ilettiklerini açıkladı. Caferi'nin Reuters'a yaptığı açıklamanın satırbaşları ise şöyle:  “ABD’nin vize yasağı kararı bizi derinden üzmüştür. Bu kabul edebileceğimiz bir durum değilidir. Parlamentomuzda alınan bu kararı Irak Hükumeti olarak biz de destekliyoruz. Ülkemizde 5 binden fazla ABD askeri bir o kadar da turist var. Aklı olan turist olarak buraya gelmeyeceğine göre onlar da kesin CIA'den falan. Neyse günahları boynuna artık. ABD aldığı karardan dönünceye kadar bizler de Irak'taki ABD vatandaşlarını ülke dışına çıkarmayacağız. Hadi bakalım, şimdi onlar düşünsün...” Irak Meclisi’nin aldığı bu sert karar sonrası açıklama yapan Amerika Birleşik Devletleri'nin Bağdat Büyükelçisi Douglas Silliman ise “Açıkcası bunu beklemiyorduk. 'En fazla naapabilirler yani? Bize vize mi uygulayacaklar?' derken resmen ters köşe oldu bu. Kararı kendi üst mercilerime ileterek Irak’a vize yasağı konusunun yeniden gözden geçirilmesini talep ettim. Benim için mesele yok, 2 yıl daha buradayım nasılsa ama görev süresi dolan ve bir an evvel gitmek isteyen arkadaşlar vardı. Şu an terhisi geldiği halde kışladan ayrılamayan asker psikolojisindeler. Onlar için büyük yıkım oldu...” değerlendirmesinde bulundu. Şok gelişmenin ardından ABD’nin vereceği tepki ise henüz belirsiz. Adını vermek istemeyen üst düzey bir Dışişleri yetkilisi, kararı "insanlık dışı" olarak nitelendirirken, diplomatik ilişkilerdeki mütekabiliyet ilkesine de aykırı olduğuna dikkat çekti. "ABD'ye giremeyen Iraklı en fazla gider başka bir ülkede bekler ama Irak'ta kalan adam öyle  mi? Oradaki vatandaşlarımızın şu an can güvenliği yok. Başlarına bir iş gelse bunun hesabını kim verecek?" diyen Dışişleri yetkilisi, sorun çözülene kadar Irak'taki ABD vatandaşlarına özellikle pazar yerleri başta olmak üzere kalabalık yerlerden uzak durmaları çağrısında bulundu.