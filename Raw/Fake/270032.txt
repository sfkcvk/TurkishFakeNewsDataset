Yolsuzluk Komisyonu Kararını Verdi: ''Bu karda kışta ne Yüce Divan'ı?!'' 4 eski bakanın Yüce Divan'da yargılanıp yargılanmayacağına karar vermek üzere bir araya gelen Meclis Yolsuzluk Araştırma Komisyonu, yaklaşık 8 saat süren oturumun ardından "bu soğukta Yüce Divan'a gidilmez şimdi" sonucuna vardı. Komisyon Başkanı AK Parti Milletvekili Hakkı Köylü, "Elbette biz de değerli arkadaşlarımızın adalet önünüde yargılanıp aklanmalarını temenni ederiz ama şimdi bu karda kışta insanları Yüce Divan'a yollamak da vicdana sığmaz. Hele şu soğuk bi kırılsın, baharda falan bi daha konuşuruz..." ifadelerine yer verdi.  Komisyondaki oylamanın tamamlanmasının ardından sonucu paylaşmak üzere basın mensuplarının karşısına çıkan Köylü, "Valla çok acaip yağıyor çocuklar. Aslında bakmayın bu havada komisyon bile yapılmaz da işte, öncesinden bir söz vermiş bulunduk. Sizi de buraya kadar getirdik, kusura bakmayın..." diyerek sözlerine başladı.  Köylü, sabah saatlerinde toplanan komisyonda, konunun bir türlü 4 eski bakan hakkındaki iddialara gelemediğini, toplantının biraz da bu yüzden uzadığını belirtirerek şöyle devam etti: "Bakın tüm samimiyetimle söylüyorum, bizim niyetimiz sabah hemen bu arkadaşlarımızı Yüce Divan'a yollayıp öğle yemeğine yetişmekti. Yemekten sonra da belki kar tatili olur zaten, evlere dağılırız diyorduk ama maalesef olmadı. Tam hadi oylamaya geçelim diyorduk, komisyona azcık geç kalan o CHP'li Milletvekili arkadaşımız içeri girip 'Beyler var ya Ayrancı'nın orada na böyle ceviz kadar yağıyor' deyince birden tekrar harlandı konu. Vay Ümitköy'de şöyleydi, vay 3 sene önce de nasıl yağmıştı derken zaten öğlen oldu, yemeğe gittik..." Bir soru üzerine görüşmelerde hararetli tartışmaların yaşandığını belirten Komisyon Başkanı, "İşte bi yerden bi ayakabbı kutsu lafı duydum ben. Ona cevap olarak da "kutu değil de çöp torbası olursa daha iyi kayar" denildi. Orada komisyonda bir tartışma çıktı. CHP ve MHP'li vekiller leğenin daha iyi kaydığını iddia etti. Neticede komisyon üyelerinin bir bölümü Meclis Parkı'na geçtiler net sonuca ulaşmak için. Böyle böyle derken akşamı ettik.." sözleriyle komisyonun yerinde incelemeler yaptığını açıkladı. Çocuklukta köydeki kar anılarının sırayla el kaldırılarak anlatılması, meşhur 1988 kar tatilinin tekrar yad edilmesi ve dün oynanan Beşiktaş - Galatasaray derbisinin kısaca üzerinden geçilmesinin ardından komisyonun son 10 dakikasında konunun nihayet Yüce Divan oylamasına geldiğini belirten Köylü, oylama sürecini ise şu sözlerle aktardı: "Muhalefet milettvekilleri hemen 'hadi şunları Yüce Divan'a yollayalım da gidelim. Valla kalacaz burada...' gibi bir tutum içine girince açıkcası ben biraz rahatsız oldum. Tamam yollayalım, varsa bir günahları ortaya çıksın ama bu insanların yaş ortalaması nerden baksanız 55-60. Ben bu havada, dışardan pide siparişi verirken bile 'benim için karda kışta yola döküldü çocukcağız' diye vicdanen rahatsız oluyorum. Ki bizim Bakan arkadaşlarımız gibi değil, aslan gibi delikanlı çocuklar onlar. 'Kimse kusura bakmasın, ben bu vebalin altına giremem' diyerek Yüce Divan kararına itiraz ettim. Ne alakası vardı, Yüce Divan dağ başında mıydı falan derken oylamaya geçtik. Neticede de çok şükür vicdan galip geldi, insanlık galip geldi. Hepimize hayırlı olsun..."   Karın kalkıp havaların da biraz ısınmasıyla birlikte Nisan - Mayıs gibi Yüce Divan konusunun tekrar ele alınacağının altını çizen Komisyon Başkanı, gazetecilere sorduğu "Ya çocuklar onu bırakın da sizin kulağınız deliktir, yarın meclis tatil mi? Valilik bi şey dedi mi?" sorusuna aldığı olumsuz yanıtın ardından doktor raporu almak üzere apar topar basın toplantısına son verdi.