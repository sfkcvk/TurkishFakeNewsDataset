Mark Zuckerberg ‘Hangi ünlüye benziyorsun’ Uygulamasında Çağatay Ulusoy veya Tuğba Büyüküstün'e Benzemeyen 3 Türk Kullanıcıya Seslendi: ‘‘Siz onlardan daha güzelsiniz...’’ Facebook’ta Türk kullanıcıların neredeyse tulum çıkardığı ‘Hangi ünlüye benziyorsun’ uygulamasında Çağatay Ulusoy ve Tuğba Büyüküstün sonuçlarını elde edemeyen 3 kişiye Mark Zuckerberg sahip çıktı. Facebook kurucusu, algoritmanın incelendiğini belirtirken talihsiz üçlüye “Siz daha güzelsiniz ya, tabi canım, valla bak” şeklinde seslendi. Facebook patronu Mark Zuckerberg’i harekete geçiren olay B.T.(29) adlı kullanıcının şikayetiyle ortaya çıktı. Uygulamaya bir heves resmini yükleyip Tuba Büyüküstüne'e benzetilmek üzere beklemeye koyulan talihsiz kadın, çıkan Lady Gaga sonucuyla adeta şok geçirdi. Bir kaç kez daha farklı resimlerle şansını deneyen ancak her defasında yine Lady Gaga çıkan genç kadını arkadaşları "Canım salak bi uygulama işte yaa sallama" şeklinde yorumlarla teselli etmeye çalıştılarsa da başarılı olamadılar. İlk andaki üzüntüsü giderek öfkeye dönüşen B.T., Facebook şikayet bölümünden durumu site yönetimine bildirerek hatanın derhal düzeltilmemesi halinde hukuki yollara başvuracağını ifade etti. Şikayet bildirisinden yaklaşık yarım saat kadar sonra mesaj kutusuna bizzat Mark Zuckerberg tarafından gönderilmiş bir özür mesajı gelen B.T. daha sonra yaşananları ise şöyle aktardı: “Valla işte özür üstüne özür diledi. ‘Olmaması lazımdı’ dedi, ‘Tamamen bizim hatamız’ dedi. O arada benim albümlere falan da bakmış zaten. Biraz sohbet de ettik, çok canayakın birisi kendisi. Evli olduğu için de tabi bazı şeyleri üstü kapalı söylüyor. ‘Dünya ahret bacımsın ama ne yalan söyliyim Tuğba Büyüküstün halt etmiş’ gibi bir yere geldi olay. O geçen yaz bi arkadaşın kınasında yüklediğim fotoğraf vardı mesela ona şey dedi, ‘Allah sahibine bağışlasın güzellik’ dedi. Ama tabi yine de belli bir kırgınlığım var, yok değil.” Birkaç kullanıcıda daha benzer sonuçlar oluştuğunun tespit edilmesinin ardındansa Mark Zuckerberg’in Facebook algoritmalarını hazırlayan ekiple çok sert bir toplantı yaptığı belirtildi. Toplantı çıkışında kısa bir açıklamada bulunan Zuckerberg, “Bir yerde bir hata yapıyorlar. Eşek gibi oturup çözecekler. Kendi resmimi yüklüyorum, Çağatay Ulusoy sonucunu alıyorum. Profilden, şu bak görüyor musun yanaktan kulağa çıkan kısımdaki 1 santimlik kıvrımdan yakalıyor, pat eşleştiriyor. Piksel bazında bile olsa kaçırmamamız lazım” ifadelerini kullandı. Zuckerberg, Türkiye genelinde Çağatay Ulusoy ya da Tuba Büyüküstün'den birine benzetilmeyen toplam 3 ve kadın olduğu halde Çağatay Ulusoy'a benzetilen toplam 17 kullanıcı tespit edildiğini de duyurdu. Durumun bu kullanıcıların tamamının aşırı güzel ve yakışıklı olmalarından kaynaklanmış olma ihtimalinin çok yüksek olduğunun altı çizen Facebook kurucusu, profil resimlerine bizzat kendisi tarafından verilecek like'larla da bunun tescilleneceği garanti etti.