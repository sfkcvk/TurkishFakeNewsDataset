Edebiyat Fakültesinin Kantincisi Kuday Abi Açık Konuştu: "O kadar da abarttıkları gibi biri değilim..." 1995 yılından beri Ankara Üniversitesi Edebiyat Fakültesi kantinini işleten Kuday Narlı (48), bu sabah düzenlediği basın toplantısında yıllardır kendisiyle yakın arkadaş olmak için uğraşan, hakkında "Bizim kantinciyi tanısan, çok kral adamdır" diyerek efsaneleşmesini sağlayan üniversitelilerin yoğun ilgisine bir anlam veremediğini açıkladı. Her sene gelen onca öğrencinin ısrarlı bir biçimde kendisiyle arkadaş olmaya gayret ettiğine dikkat çeken Kuday Abi, yaşadığı sıkıntıyı "Talebedir, insandır diyip iki futbol muhabbeti, biraz da ayıptır söylemesi karı kız mevzularını konuştuğum anda ne oluyorsa oluyor, 'Kuday Abim benim' diye peşimde dolanmaya başlıyolar. Artık bu baskıyı kaldırmakta zorlanıyorum, en nihayetinde tost yapıp kola satan bir adamım ben..." sözleriyle ifade etti.

 
"16 senedir iyi kötü şu kantinin başındayım, öğrencilerle diyaloğum 'Bu hafta Feneri fena benzettiler', yok 'Artık büyük takım-küçük takım ayrımı kalmadı', yok efendim 'Oğlum o kız sana bakmıyor, başka oğlanlarla geliyor hep kantine' seviyesinde. Bi de işte arada, öğrencilerden duyduğum kadarıyla bildiğim, 'Derslerinize dikkat edin', 'Finaller şöyledir', 'Proje teslimi önemlidir' gibi lafları da söylüyorum."
 
Ara sıra "Oğlum işiniz gücünüz yok mu sizin, hadi gidin dersinize şeyinize" gibi imalarla, öğrencileri yaptıklarının tuhaf bir iş olduğu yönünde telkin etmeye çalıştığını ifade eden Narlı, zaman zaman gözlerini korkutmak için sürekli kantinde takılıp okulu bırakan öğrencilerden bahsettiğini de itiraf etti.