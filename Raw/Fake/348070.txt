Aylarca ''Amerika bize ekonomik savaş açtı'' Yaygarası Yaptıktan Sonra Ekonominin Denetlenmesi İçin ABD'li McKinsey Şirketi İle Anlaşan AK Parti'de Seçmene Olan İnanç Tam: ''Bizim yerimize buna da bir kılıf uyduracaklardır nasılsa...'' Hazine ve Maliye Bakanı Berat Albayrak, BM zirvesi için gittiği New York’ta yeni ekonomi programı bünyesinde kurulan Maliyet ve Dönüşüm Ofisi’ni denetlemesi için uluslararası yönetim şirketi McKinsey ile çalışmaya karar verdiklerini açıklarken, aylardır dile getirilen ''ABD bize ekonomik savaş açtı'' söylemine ne olduğunu kimsenin sormaması keyifleri yerine getirdi.  Konuyla ilgili olarak konuşan üst  düzey bir AK Partili yetkili, her zaman olduğu gibi yine en büyük güvencelerinin seçmenlerinin herhangi bir tutarlılık kaygısı ve soru sorma kabiliyeti olmaması olduğunu vurgularken, ''Normalde böyle bir durumda ilk akla gelen sorunun 'Bize ekonomik savaş açan ülkenin şirketine nasıl oluyor da bizim ekonomik programımızı denetlemesi için para veriyoruz?' olması gerekir ama çok şükür seçmenimizin akılına genel olarak hernangi bir soru gelmediği için bu da gelmiyor. Gerçekten de Allah'ın çok büyük bir lütfuyla karşı karşıyayız'' ifadelerine yer verdi.  Dikkat edilirse hükümetten herhangi bir yetkilinin de bu durumu açıklama gibi bir zahmete girmediğini belirten AK Partili isim, ''Bize böyle sorular sormayacakları gibi soranlara da en mantıklı yanıtları yine bizim seçmenimiz verecektir. Şahsen benim aklıma bu çelişkiyi açıklayacak bir yanıt gelmiyor mesela ama açıkcası çok düşünmeye de gerek duymadım. O noktada seçmenimizin yaratcılığına olan inancım tam. Mckinsey'in zamanında ABD'ye göç eden Osmanlılar tarafından kurulduğunu falan iddia edecek birileri bile çıkacaktır. Twitter'ı takip ediyorum, kesin çok sağlam bir açıklama gelecek'' diyerek, Türkiye'nin ekonomisini Türkiye'ye ekonomik savaş açtığı söylenen bir ülkenin denetimine açmalarının mantıklı bir açıklamasını okumak için kendisinin de sabırsızlandığını ifade etti. Son gelişme ışığında hükümetin bir süre ''ekonomik savaş'' söylemine ara verip vermeyeceği yönündeki bir soruya karşılık ''Yani olabilir tabii ama çok da şart değil. Aynı anda hem Batı'dan borç para isteyip, hem hazinenin tüm denetimini verip hem de bize savaş açtılar yaygarası da koparsak kimse bir şey demez.'' yanıtını veren AK Partili yetkili ''Hatta bizim yerimize sabaha kadar kafa patlatıp bunun neden gerekli olduğunu anlatma telaşına düşerler. Yeter ki maaşları aylıkları falan yatmaya devam etsin'' diyerek ekonomi yönetiminin bu anlamda elinin çok rahat olduğunu da sözlerine ekledi.