Facebook, Cemre Bilgin (28)'in Yaklaşan Düğünü İçin 6 Adet Yeni Server Siparişi Verdi Geride bırakmaya hazırlandığımız yaz mevsiminde zorlu bir sınavdan geçen Facebook yönetimi, önümüzdeki hafta sonu dünya evine girecek Cemre Bilgin (28) - Soner Duranay (32) çifti için teyakkuza geçti. Şirket çapında tüm izinleri iptal eden ve 6 adet yeni server sipariş eden sosyal medya devi adına basına konuşan Halkla İlişkiler Müdürü William Tuninster, "Evet, kurulduğumuz günden bu yana en önemli sınavlarımızdan birisiyle karşı karşıyayız ama kesinlikle korkmuyoruz. Gereken önlemler neyse alındı, alınıyor. Cemre Hanım ve arkadaşları fotolarıyla, videolarıyla, like'larıyla gelsinler" sözleriyle kullanıcıları rahatlatacak mesajlar verdi.  Silikon Vadisi'nde ağırladığı basın mensuplarına, bu hafta sonu gerçekleşecek kritik düğün için yaptıkları hazırlıkları anlatan William Tuninster, Facebook hissedarları başta olmak üzere tüm kullanıcıları sakin olmaya ve yönetime güvenmeye çağırdı. Kritik düğün öncesi sosyal medyada dolaşan kimi söylentilerin kendilerine de ulaştığını belirten Tuninster, "Facebook bu düğünü kaldırmaz, 1 hafta kendine gelemez gibi spekülasyonlara lütfen kimse itibar etmesin. Evet 2 ay önce Cemre'nin nişanına hazırlıksız yakalandığımız için kısa süreli bir erişilememe sorun yaşadık ama bu kez aynı hatayı yapmayacağız. Bahane üretmeyi seven bir insan değilim ama aile içindeki basit bir yüzük takma töreninden 4500 fotoğraf çıkacağını nereden bilebilirdik? Neyse, o olaydan gereken dersler çıkarıldı, herkes rahat olsun..." ifadelerine yer verdi.  Başarılı Halkla İlişkiler Müdürü, daha sonra basın mensuplarına Facebook sistem odasını gezdiriken, hafta sonundaki düğün için alınacak bazı önlemleri de kamuoyu ile paylaştı: "Tag'ler, like'lar ve share'ler için ayrı ayrı takımlar oluşturduk. 6 yeni server'ın her birinin sorumluları var. Tehlikeli bölgede Andrew'un adamı? Belli. William'ın görevi? Belli. Çıkıcaz, bam bam bam oynıycaz. Başka çaremiz yok. Ayrıca server'ların yetişmediği noktada düğünün yapılacağı kır bahçesine ulaşan fiberoptik kablolara müdahale edecek bir acil durum ekibi de Türkiye'de hazır bekletilecek. Kabloları kesmeyi başaramazsak, düğünün alanının yakınına gidecek 40 kişilik laptop'lı bir ekip, tüm tören boyunca film indirerek hızı yavaşlatmaya çalışacak. Biz gereken önlemleri aldık, artık gerisi biraz da şans, hep beraber görücez..." Facebook, Silikon Vadisi'ndeki hazırlıklarını sürdüredursun, sosyal medya devinin en çok çekindiği isimlerden Cemre Bilgin ise müstakbel eşi ile yaptıkları basın açıklamasında bir kez daha meydan okudu. "Valla Soner'in ailesinin gelip beni istediği, yüzükleri taktığımız gün bile Facebook'un Doğu Avrupa'daki mirrorlarını göçerttik biz. Öyle 6 server almakla olcak iş değil bunlar" diyen Bilgin, yakın arkadaşları ile birlikte Pazar günü için özel planları olduğunu da kaydetti.  Evden alınmasından, gelin başı için kuaföre yapılacak 19 kişilik baskına kadar her şeyin en ince ayrıntısına kadar düşünüldüğünü ifade eden gelin adayı, "Eski telefonlar yenilendi, başparmak antrenmanları yapıldı. Şu an bu 19 kişi, ki ben onlara yüzük kardeşliği de diyorum, dakikada 1.200 foto yükleme seviyelerine ulaştılar" sözleriyle kritik düğün öncesi Facebook yönetimine bir kez daha gözdağı verdi.