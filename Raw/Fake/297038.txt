Son 12 Yıldır Türkiye'de Hiçbir Şeye Konu Olmayan Peru, Birleşmiş Milletler Bünyesinde Türkiye'den Saklanma Kursu Açıyor Dünyanın hemen her ülkesiyle sorun yaşama potansiyeline sahip olan Türkiye’nin radarından 12 yıl boyunca kaçmayı başaran Peru harekete geçti. Başarılı ülkenin devlet adamları, dünya üzerinde Türkiye’yle muhatap olmadan huzur içinde yaşamanın sırlarını Birleşmiş Milletler üyeleriyle paylaşacak. Konuya ilişkin olarak bugün bir basın toplantısı düzenleyen Peru Dışişleri Bakanı Rafael Valdes, son 12 yılda çok fazla sayıda ülkenin Türkiye’ye maruz kaldığını, bunun kolay katlanılır bir şey olmadığını dile getirerek konuşmasına başladı. “Biz biraz şansın biraz da yaptıklarımızın sayesinde çok şükür hiç muhatap olmadık kendileriyle” diyen Valdes, Birleşmiş Milletler’in çağrısı üzerine tecrübelerini paylaşmaya karar verdiklerini aktardı. Bu doğrultuda açacakları kursa tüm ülkeleri davet ettiklerini belirten Dışişleri Bakanı, cüzi bir katılım ücreti karşılığında her ülkeyi senelerce rahat ettirecek kimi formülleri paylaşacaklarını kaydetti. Basın toplantısına katılan muhabirleri “Yalnız arkadaşlar, nolursa olsun bu açıklamalar Türkiye'de birilerinin kulağına gitmesin. Biz bize, dostça, samimi bir workshop bu, herkesin iyiliği için söylüyorum ben bunları” şeklinde uyaran Valdes, aynı şekilde Türkiye ile sorun yaşayan ülkelerin de, henüz bu akıbete uğramamış olanlara destek vermesi gerektiğinin altını çizdi. Kursun ilk dersinin “Komşular neresidir? Sıfır sorundaki sıfır tam olarak kaçtır?” konusunda olacağını da müjdeleyen deneyimli devlet adamı, programı da kamuoyuyla paylaştı. İşte Peru tarafından verilecek olan Türkiye’den Saklanma Kursu’nda işlenecek kimi kalemler ve ülkelere ders olarak öğretilecek çeşitli diplomatik tavır takınma metotları; +90 koduyla gelen uluslararası çağrılar açılmadan direk meşgule düşürülecek. Ola ki gizli numarada aranılır ve bir anlık gafletle Türkiye’nin telefonu açılırsa “Abi şimdi bi tünele giriyorum… Çok uzun tünel… Buradan Arjantin’e…Ses kesil…Cızır…” denilerek usulca kapatılacak. Seçim tebriği, taziye, doğal afet gibi konuşulması şart olan durumlarda Peru’nun Kolombiya’ya yaptığı gibi komşu bir ülkeden yardım alınarak “Ya sen konuşunca Peru’nun selamı var dersin” yolu izlenecek. Bir şekilde Türkiye Cumhuriyeti Cumhurbaşkanı ya da Başbakanı’nın ülkeye iniş yapmasına engel olunamazsa derhal rol yapılacak. Peru’da gerekli önlemler alınarak başkent Lima, “Yok burası Diyarbakır, yanlı gelmişsiniz” şeklinde 2 defa yutturuldu ve heyetler uçağa derhal geri binerek alandan ayrıldı.  Spor organizasyonlarında Türk idareciler ile karşı karşıya gelinirse, İspanyol taklidi yapılacak. Türkiye'ye gitmeyi düşünen Perulu sporcular federasyon nezdinde uyarılacak.  Türkiye'nin olduğu uluslararası toplantılarda bayrak takibi çok önemli. Türkiye'nin bayrağının olduğu yer ve civarındaki 20 m2'lik alandan nasıl uzak durulur? Türkiye'li yetkili tebeşir atarsa cevap verilmeli mi? Detaylı anlatımlarıyla incelenecek.. Eğer büyükelçi geri çekilirse hemen mütekabiliyet ilkesi devreye sokulup ülke aynen cevap vermemeli. Nasıl olsa Türkiye bir şekilde geri adım atıyor. Bu hep böyle oldu, örneklerle diğer ülkeler ikna edilecek. Türkiye'ye ‘He deyip geçme yöntemi’ detaylarıyla anlatılacak