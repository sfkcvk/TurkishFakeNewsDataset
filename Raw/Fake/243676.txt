AKP Gülgölen Belediye Başkan Adayı Olduğu İddia Edilen Hayrettin Tuğrul, Söylentileri Yalanladı: ''Başbakanımız dururken bana düşmez...'' Gümüşhane’ye bağlı Gülgölen ilçesinde seçim çalışmaları kapsamında asılan afişlerde kendisini görerek AK Parti’den belediye başkan adayı olduğunu öğrenen Hayrettin Tuğrul, konuya ilişkin bugün bir basın toplantısı düzenledi. Uzun yıllardır AK Partili olduğunu ve partisine hizmet etmekten gurur duyduğunu belirten Tuğrul, aday olduğu iddialarını net bir biçimde reddetti. Çiçeği burnunda başkan adayı “Valla ben Türkiye’nin her yerinde olduğu gibi burada da Sayın Başbakanımız bizzat aday diye biliyorum. Tüm belediyelere Tayyip Erdoğan adayken Gülgölen’de neden ben? Bu oyunun arkasında kimler var?” sözleriyle kendisine komplo kurulduğuna işaret ederken, Başbakan Erdoğan’la arasının açılmasına asla müsaade etmeyeceğini vurguladı. Sabah saatlerinde AK Parti Gülgölen İlçe Teşkilatı’na gitmek üzere evinden çıktığında, sokakları süsleyen ‘Gülgölen’de Hayrettin, Gülgölen’e Hayret Edin!’ afişleriyle karşılaşarak kendi deyimiyle adeta şok geçiren Hayrettin Tuğrul, konuya açıklık getirmek üzere basın mensuplarının karşısına geçti. AK Parti ilçe teşkilatının önde gelen isimlerinden olan Tuğrul ilk olarak, aday gösterilmesinin kendisine ve başbakana karşı planlanmış çirkin bir komplodan başka bir şey olmadığını belirtti. “Bir, Başbakan varken neden ben aday gösteriliyorum? İki, ben kimim ve benim arkamda kimler var?” diyen başkan adayı, sorumluların mutlaka hesap vereceğini söyledi. Adaylık iddialarını öğrenir öğrenmez derhal Gülgölen’in komşu ilçelerindeki AK Parti örgütlerini arayarak bilgi aldığını belirten Tuğrul, “Sizde Başbakan’dan başka bir aday çıktı mı ya?” sorusuna ‘Öyle şey olur muymuş ne münasebet’ cevabını aldığını kaydetti. Bu bilgi ışığında oynanan büyük oyunu açıkça gördüğünü belirten başkan adayı, gerek ilçede yeni açılan Akgün Süpermarket şubesi, gerekse Necip Fazıl Parkı’na konulan demirden spor aletleri gibi mega projelerle büyüyen Gülgören’in bazı odakları rahatsız etmiş olabileceğini vurguladı. Gülgölen ilçesinin Başbakan’dan başka bir belediye başkanına ihtiyacı olmadığının altını özellikle çizen Tuğrul “Hayır yani olsa kendisi bizzat söyler zaten. Neticede kefenini giymiş, yola öyle çıkmış bir insan. Ben olsam olsam onun kefeni olmaya aday olabilirim. O da Başbakan’dan öyle bir talep gelirse, yoksa haşa ben kimim ki?” sözleriyle, Gülgölenliler olarak bu oyuna gelmeyecekleri vurguladı. AK Parti’yi yıkmaya çalışan her tür odağa karşı bundan sonra daha dikkatli olacaklarını söyleyen başkan adayı, basın toplantısını şu sözlerle noktaladı: “Maalesef görülüyor ki paralel yapı, şirin Gülgölenimize kadar sızmış. Onlar değilse, İsrail beni aday göstermiş olabilir. Hatta bak son 2 dönemdir kredi kartının minimumunu yatırdım, faiz lobisi de aklıma gelmiyor değil... Neyse, artık her kimse biz bunlara fırsat vermeyeceğiz. Bir olacağız, birlik olacağız. Bir derken, rakamla da 1. Bir. Sadece Sayın Recep Tayyip Erdoğan...” Basın toplantısının ardındansa, Türkiye’nin her il ve ilçesinde olduğu gibi Gülgölen’de de tek adayın Tayyip Erdoğan olduğunun bir kez daha ifade edilebilmesi için hazırlanan miting alanına geçildi. Belediye başkan adayı Hayrettin Tuğrul ve beraberindeki partililer, Gülgören Çamlık Meydanı’nda kurulan sahnenin etrafında yoğun bir kalabalık oluşturdu. Sahneye getirilen birebir boyuttaki Tayyip Erdoğan maketini uzun süre alkışlayan vatandaşlar, hoparlörlerden alana verilen AK Parti Çanakkale Mitingi’ni büyük bir coşkuyla izledikten sonra “Oyuna gelme oylar Tayyip’e!” sloganları eşliğinde dağıldı.