Katar Dışişleri Bakanı, Marketlerde Satılan Ürün Fiyatlarını Karşılaştırmak Üzere Türkiye'ye Geliyor: ''Fırsattan istifade kazıklamıyorsunuz di mi lan bizi?'' Körfezdeki diğer Arap ülkelerinin uyguladığı ekonomik ablukaya karşı Türkiye'nin desteğini alan ve marketleri Türk ürünleri ile dolup taşan Katar'da kazıklanma endişesi hükümeti harekete geçirdi. Dışişleri Bakanı Al Sani, aynı ürünlerin Türkiye'deki satış rakamlarını öğrenmek ve karşılaştırma yapmak üzere önümüzdeki günlerde ülkemizi ziyaret edecek. Konuyla ilgili olarak bu akşam düzenlediği basın toplantısında dost ve kardeş ülke Türkiye'ye bir kez destekleri için teşekkür eden Bakan Al Sani, "Ancak dostluk başka alışveriş başka şey. Herkes bize mal satmayı kesip de meydan tek bir ülkeye kalınca insan ister istemez bir kıllanıyor. O sütün, yoğurdun Türkiye'de kaça satıldığını öğrenmeden içimiz rahat etmeyecek bizim. Şu an kazıklanmaya çok açık bir konumdayız. E malum para da afedersiniz bok gibi. Kim olsa faydalanmaya çalışır. Tedirginliğimiz biraz da o yüzden" sözleriyle Türkiye'nin bu durumu kişisel bir güvensizlik olarak algılamamasını rica etti.  Maliye Bakanı ile birlikte önümüzdeki günlerde gerçekleştirecekleri ziyarette bütün marketleri tek tek gezeceklerini ve her birinden topladıkları broşürleri bir emekli baba titizliğiyle inceleyeceklerini belirten Al Sani, açıklamalarını şu sözlerle noktaladı: "Nakliyesiydi, vergisiydi, zor zamanda destek karşılığı ufak bir avantasıydı derken 2 katına kadar bir fiyat farkını mazur görürüz. Hadi bilemedin 3 olsun. O kadar olur, o da ticaretin bi gereği artık. Ama 5 kat, 10 kat fark varsa o zaman iş başka. O zaman 'bunlar kardeş mardeş ayağına bize mi halleniyor?' diye bi düşünürüz. Kimse de kusura bakmasın, 'bunlar nasıl zengin ülke, market büroşürü inceliyor?' demesin. Böyle böyle zengin olduk biz. Enayiliğin lüzumu yok..."