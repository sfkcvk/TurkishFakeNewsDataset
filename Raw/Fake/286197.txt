Sünnetlerden Kız Kaçırmalara Köydeki Her Şeyi Erdoğan'a Yetiştiren Muhtar, Bir Daha Saray'a Alınmayacak Cumhurbaşkanı Erdoğan’ın “Benim muhtarım evde kim napıyor bildirecek” sözlerini şiar edinen Nazilli’ye bağlı Alancak Köyü Muhtarı Muharrem Özbil (62) hakkında Saray’a bir daha alınmama kararı çıktı. Muhtar Özbil, son olarak Erdoğan’a “Silo’ların Fatma’nın düğününde Ekremler damın arkasında votka içti” bilgisini vermişti. Beştepe’nın güvenlik sorumlusu Mustafa Küçükler, kararın Cumhurbaşkanı’nın güvenliği ve huzuru bakımından elzem olduğunu ifade etti. Bir noktaya kadar yapılan bilgilendirmenin ülkenin geleceği için zaruri olduğunu ve bu konuda Cumhurbaşkanı’na sonuna kadar katıldığını söyleyen Küçükler, “Ancak burası da Cumhurbaşkanlığı Sarayı, bunu da unutmadan bilgi vermek lazım. Şaşırmamak lazım” diyerek bazı muhtarların koskoca Beştepe’yi kısırlı-köfteli gün evine çevirmesinin kabul edilemeyeceğini vurguladı. Erdoğan da, alınan kararın son derece yerinde olduğunun altını çizdi. "Bakın, her şeyi bilme noktasında... Elbette ki benim muhtarım her şeyi bilecek. Ama bunun gelip kelimesi kelimesine... Dikkatinizi çekiyorum kelimesi kelimesine bana aktarılması... Değerli kardeşlerim? Bana reva mı? Burada sıkıntı var" diyen Cumhurbaşkanı, vur deyince öldüren bazı diğer muhtarlar hakkında da gerekli önlemlerin bir an evvel alınması gerektiğini kaydetti. Saraya bir daha alınmayacağı tebligatını öğlen saatlerine alan Muhtar Özbil’in de son derece üzgün olduğu gözlendi. ''Ben Reis-i Cumhurumuz ne istediyse onu yaptım. Köy bu, ben de muhtarım. Bilgi istedi verdim. Muhtar halimle başka neyin bilgisini vereyim? Böyle şeyler işte'' diyen Özbil, Cumhurbaşkanı’nı muhtarlara verdiği talimatın ne anlama geldiğini bilmemekle itham etti. Köyde, Ferruhların küçük kızının kendinden 20 yaş büyük biriyle evlenmesi ve ziyarete gelen torun sevinci dışında kayda değer şeylerin olmamasının kendi suçu olmadığını da ifade eden deneyimli Muhtar, ''Ben o toplantılarının hepsine gittim. Hepsinde Sayın Erdoğan'ı sonuna kadar dinledim. Biraz da biz konuşalım artık dedik, buyrun muamele bu… Kapıya konulduk'' sözlerinin ardından gözü yaşlı bir şekilde Beştepe’yi terk etti…