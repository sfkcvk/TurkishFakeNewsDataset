Türk Uzay Ajansı: "O kuyruklu yıldız olayı aslında bizim de aklımızdaydı yaa"... Rossetta Uzay Aracının, kuyruklu yıldıza sondası Philae'yi indireceği tarihi günün gelip çatması, tüm dünyada büyük heyecan dalgası yaratırken; Türkiye'de ise farklı bir telaş sözkonusu... Türkiye Uzay Ajansı Başkanı Necmi Tenerek bu sabah gazeteleri açtığında beyninden vurulmuşa döndüğünü "Kaçtır aklımızdaydı bizim de, 'Kuyruklu yıldıza sonda atalım' diye not da almışım buraya buyrun, ama araya kaynamış gitmiş" sözleriyle ifade ederken, şimdilik tek yapabileceklerinin başka bir kuyruklu yıldız için beklemek olduğunu kaydetti. TUA'nın merkez binasında ağırladığı basın mensuplarıyla konuşurken hayalkırıklığı yaşadığı her halinden belli olan Başkan Necmi Tenerek, "Ya insan bi haber verir ya, cidden şu yaptıkları çok büyük ayıp" sözleriyle Avrupa Uzay Ajansı'na da yüklendi. Türkiye'nin de uzay araştırmaları konusunda son derece hassas olduğunu vurgulayan deneyimli Başkan, konuşmasına şu sözlerle devam etti: "Bu sondayı 2 mart 2004'te atmışlar uzaya. Şimdi tabii insan ister istemez işkilleniyor, bunlar tam bizim dalgın olduğumuz anda arkamızdan iş çevirmiş gibi bir durum oluşuyor. Neden? Ee 28 mart 2004'te biliyorsunuz bizde yerel seçimler vardı. Tam o araya denk getirdiler. Haaa bak biz de seçimler geçsin öyle fırlatırız diyoduk ama o seçim, bu seçim derken, işte en son 2015 milletvekili seçimleri de hallolsun sonra atarız dedik. Öyle geri falan kaldığımız yok arkadaşlar, sakın, aman, öyle düşünmeyelim katiyen"... Avrupa Uzay Ajansı'na da kırgın olduklarını gizleyemeyen Başkan Tenerek, "Bunu NASA yapsa hadi diyeceğim, adamlar uzakta, bir şekilde haberimiz olamadı. Ama bugün gazeteyi bir açıyorum ki fırlatan ESA, yani Avrupa Uzay Ajansı... Yazıklar olsun ya, dibimiz sayılır." diyerek, kurum olarak son derece öfkeli olduklarını gözler önüne serdi. Zamanlama olarak da ESA'nın yanlış tarih seçimi yaptığını iddia eden başarılı Başkan, "Bize kalırsa biraz acele etmişler sanki. Kasım ayında ayaz olur oralar, bak ne diyor 'eksi 70 derece ölçtük sıcaklığı' diyor. O kuyruklu yıldıza asıl Mayıs'ta gideceksin ki tadını alasın" ifadelerini kullandı. Türkiye'nin uzay çalışmaları konusunda öyle boş beleş olmadığının altını bir kez daha çizen TUA Başkanı Necmi Tenerek, "Teleskoplarımız her daim gökyüzüne bakar halde konuşlanmış halde. Bir durum olur, ekstra bişi olur diye ara ara bakmaktayız. Tüm vatandaşlarımızın gönlü bu açıdan rahat olsun" derken, şimdilik endişe edilecek bir şey olmadığını da sözlerine ekledi. Son olarak muhabirlere, en son keşiflerinden olan büyük ayı ve küçük ayıyı gösteren TUA Başkanı, "Bakın gördünüz mü aha aha şurdaki cezve gibi olan. Diğeri de kırık cezve gibi. Bak parmağımı takip et" sözleriyle de Türkiye'nin uzay uzmanlığı hakkında dosta güven düşmana korku verdi.