Türkiye'de Ofis Açma Kararından Vazgeçen Twitter, İşlek Yerde Büfe Fikrine Sıcak Bakıyor Bir süredir Türk Hükümeti ile gerçekleştirilen görüşmelerin ardından Türkiye'ye ofis açmayacaklarını duyuran sosyal medya devi Twitter, Basın Sözcüsü Philip Lockman'ın düzenlediği toplantıyla konuya açıklık getirdi. Tüm çabalarına rağmen İstanbul'da içlerine sinen bir ofis bulamadıklarını ifade eden Lockman, "Zaten ofis açsan boşa masraf, kirası, elemanı, stopajı derken astarı yüzünden pahalıya gelecek. Adamlar daha kafadan iki kira depozito istiyor" şeklindeki sözlerinin ardından ağzındaki baklayı çıkardı: "Üst yönetim olarak şöyle işlek yerde bir büfe fikri daha cazip geliyor. Finans departmanımızın hazırladığı rapora göre sırf su bile satsak kendisini kurtarıyor. Hayırlısı bakalım... " Twitter ofisi deyince insanların beklentilerinin de farklı yöne kaydığını söyleyen Lockman, "Ofisin sosyal sorumluluğu da büyük arkadaşlar. Öyle iki masa, bir sandalye, bir faksla olmayacağını anladık. Armut koltukta çalışacağını zanneden, efendime söyleyeyim müdür odası girişine basket potası olup olmayacağını soran var. Açık ofise kaydırak isteyen adamla konuştuk..." sözleriyle, uzun vadede bir ofis için bu kadar masrafa değmeyeceğinin altını çizdi. Şu ana kadar edinilen tecrübeye göre, Türkiye pazarına büfeyle girmenin çok daha doğru olacağını söyleyen Lockman, "Madem ki bu ülkede vergi vericez, iyi kötü dükkan dönsün arkadaşlar. Öyle internette yazı yazdım, para kazandım diye bişi yok. %18 kdv %20 gelir vergisi diyor adamlar. Bunu tüm Türkiye bir araya gelip fav'a atsan, retweet etsen gene çıkaramazsın. Siteden kalmaz o kadar para" sözleriyle büfenin bırakacağı karın, internet işine oranla kendilerine daha cazip göründüğünü ifade etti. Gıda sektörünün yatırım riskinin de düşük olduğunu söyleyen Lockman, konuşmasına şu sözlerle devam etti: "Bugün kriz çıksa, bizim işin devamlılığı da yok. Batar mıyız çıkar mıyız belli değil. Ama gıda öyle mi? Akmaz, kokmaz. adam her şeyinden kesiyor, boğazından gene kesmiyor. Bütün bunların yanında, özellikle maslak civarında kilosu 1 Lira olan portakalın bardağını 7-8 Lira'dan verirsin. Her gün 200 tane portakal suyu satsan, temiz 1500 Lira cepte. Düş elektriğini, suyunu... Neyse işte, büfe işi iyi yani..." İstanbul'da bu gelişmeler yaşanırken, Twitter'ın büfe fikrine daha sıcak bakmaya başladığı haberi Ankara'ya bomba gibi düştü. Sosyal medya devinin böyle bir tercih yapması durumunda mevcut yasalar çerçevesinde kontrolün TİB'den çıkarak Gıda, Tarım ve Hayvancılık Bakanlığı'na geçecek olması nedeniyle ilgili bakanlıkta da alarm verildi. Twitter'ı büfe düzeyinde kapatabilmek için kolları sıvayan bakanlık, ilk aşamada "portakallar bayat", "tost makinesinin arkasından böcek çıktı", "vergi levhası görünür yere asılmamış", "sigortalar asgariden" gibi seçenekler üzerinde duruyor.