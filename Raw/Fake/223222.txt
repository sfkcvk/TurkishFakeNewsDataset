Yeraltı Zenginliği Olmadığı İçin Henüz ABD İşgaline Uğramayan Tongo, G-20 Zirvesinden de Umduğunu Bulamadı Afrika'nın en karışık ülkelerinden birisi olan Tongo'da, Devlet Başkanı Murabe Aganda dün akşam düzenlediği basın toplantısıyla Amerika Birleşik Devletleri'ne veryansın etti. Yeraltı zenginlikleri yönünden olmasa bile yine de birçok açıdan çok güzel bir memlekete sahip olduklarının altını çizen Murabe Aganda, "Bunca yıldır bekliyoruz, belki bir umut gelirler bizi de işgal ederler diye ancak tüm çabalarımıza rağmen henüz bize bir nota bile vermeye tenezzül etmediler. Al buyur G-20 zirvesi var konu şimdi de Suriye. Yine Tongo'dan bahseden yok..." şeklindeki sözleriyle ülkece yaşadıkları hayal kırıklığını dile getirdi. Ülke olarak sinir krizinin eşiğinde olduklarını ifade eden Murabe Aganda, "Tüm diplomatik yollarımız tıkandı. Belki dikkat çekeriz diye ayda bir Washington Büyükelçimizi geri çağırıyoruz, bugüne dek aldığımız tek yanıt, 'Sizin Washington'da büyükelçiniz mi var?' olabildi. Bi şey değil, bütçemizin önemli bir kısmı büyükelçinin yol masraflarına gidiyor..." derken, Amerika'ya sert mesajlar gönderdiği konuşmasını şöyle sürdürdü: "Yıllardır Amerika bizi adam yerine koysun da, işgal etsin diye uğraşıyoruz. Yapmadığımız kalmadı. Amerika'nın Vietnam'a girdiği gün ülkede komünizmi ilan ettim. Elhamdülillah Müslümanım ama yaptım bunu. Gün geldi İslami terör'e savaş açtı Amerika, hop getirdim şeriatı. Sırf bu yüzden daha kurulduğu gün Kuzey Kore'yi tanıyan ilk ülke biziz. Küba'ya, İran'a verdiğimiz desteğin haddi hesabı yok. Tabii öyle destek deyince illa maddi olacak değil, kiminin parası kiminin duası ancak şu zamana kadar yalnızca bir Indiana Jones filminin harita üzerinde yolculuk illüstrasyonunda topraklarımızdan ABD uçağı geçti. Olup olan bu kadar... Bunca yıllık çabaya yazıklar olsun. yuuuuuUUUUUUHH! YUUUUH!" Açıklamalarına ara vererek, kendisini dinlemeye gelen biri uluslararası (Kenya) olmak üzere toplam 4 gazeteci ile birlikte bir süre Amerika aleyhine bağıran Murabe Aganda, "Viva Fidel castro, Halal Beşşar Esed" şeklindeki sloganlarının ardından toplantıya kaldığı yerden devam etti. Kendilerinin de bazı eksiklik yönleri bulunduğunun farkında olduklarını söyleyen Devlet Başkanı, "Yani inanın nasıl bi topraksa bizimkisi, nasıl bi yeraltı fakirliğiyse neye elimizi atsak kuruttuk... 'Petrol olmazsa elmas olur, uranyum olur, plütonyum olur, bu yörede yaygındır, Afrika'da çıkmayacak da nerede çıkacak' dedik, maden işine girdik... Ülkenin komple altı kaya tuzu çıktı arkadaş... İnsanda biraz da şans olacak" dedi ve ekledi: "Bir dönem, "Bor rezervi var. Amerika çıkarttırmıyor" diye bir söylenti çıktı. O ara çok umutlandık ancak bırakın bor rezervi bulmayı, henüz daha bor'un ne olduğunu bile anlamış değiliz maalesef..." Ülkeyi işgal için öyle çok fazla bir askeri kuvvete de gerek olmadığını vurgulayan Aganda, "Yok uçak gemisi, yok füzedir, tanktır zahmet etmeyin. Şöyle en fazla bir tugay asker bizi harcamaya yeter. Bak hazır Suriye'ye gidiyorken bi Tongo'ya da uğrayın nedir yani, elinize mi yapışır?" derken, basın toplantısının sonuna doğru kendini tamamen kaybetti. Talihsiz Devlet Başkanı, "Yahu daha ne diyeyim! İlla o zirveyi basıp 'Yok mu beni deviren' diye bağırmam mı lazım? Beni devirin! Allah'ınız varsa beni devirin!" şeklindeki sinir krizinin ardından kısa süreli bir baygınlık geçirerek basın toplantısına son verdi.