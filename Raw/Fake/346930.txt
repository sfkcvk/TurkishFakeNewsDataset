''Instagram'da Bile Mutlu Görünmeyi Başaramamak'' Medeni Kanun'a Boşanma Gerekçesi Olarak Ekleniyor... Bugün Meclis gündemine gelen Medeni Kanun'da değişiklik yapılmasına ilişkin yasa teklifi ile Instagram'da bile mutlu görünmeyi başaramamak, geçerli boşanma gerekçeleri arasına ekleniyor. CHP Manisa Milletvekili Ayten Subaşıgil tarafından hazırlanan yasa teklifine göre, tarafların evlilik kurumunu sürdürebilmeleri için gereken asgari mutluluk ölçüsü olarak kadının Instagram hesabından kamuoyuna sunulan görüntünü esas alınacak.  Teklifi TBMM gündemine taşıyan Subaşıgil, Medeni Kanun'un çağın gereklerine uygun bir şekilde yeniden düzenlenmesi gerektiğine dikkat çekerek, ''Mevcut durumda en azından Instagram'da bile mutlu görünmeyi başaramayan çiftlerin daha fazla evli kalmalarının bir anlamı olmadığı bilinen bir gerçek. Ancak maalesef mahkemelerde bu şu an geçerli bir boşanma gerekçesi olarak yer almıyor. Medeni Kanun'da yapılacak bu değişiklikle fiili duruma yasal bir zemin kazandıracağız'' ifadelerine yer verdi.  Yasa teklifinin, kadının instagram hesabınının esas alacak şekilde hazırlandığını belirten Subaşıgil, şunları kaydetti: ''Erkek tarafının hesaplarının evli ve bekar halleri arasında kayda değer bir fark yok zaten. Medeni durumlarından bağımsız olarak öyle takılıyorlar. O yüzden onları dikkate almaya gerek duymadık. Ama kadın öyle değil. O evde her gün kıyamet de kopsa, ben bu salakla niye evlendim diye başını duvarlara da vursa instagram'da mutluluk saçmaya, kocişine ilk günkü gibi aşık olmaya devam edebiliyor. Eğer bir kadın bunu bile yapamayacak bir noktaya geldiyse orada bizim artık bir aile kurumundan bahsetmemiz mümkün değil. Kadın fotoğraflarda sürekli tek başına ya da diğer kadın arkadaşlarıyla görünüyorsa, en azından ayda bir eşiyle yılışık bir pozunu paylaşıp altına #aşk, #birtanem, #mutuluk gibi şeyler yazmıyorsa, geçmiş olsun. O iş çoktan bitmiş, geriye bir tek mahkeme kararı kalmış zaten...''