Sosyal Medyayı Etkin Kullanmak İsteyen Bir Ünlü Daha ''@greywolf222 sensin gerizekalı!!'' Noktasına Vardı... Türk Pop müziğinin genç isimlerinden Aytaç'ın 2 ay önce hayranlarıyla daha etkili iletişim kurmak için açtığı twitter hesabı dün gece istenmeyen görüntülere sahne oldu. Görgü tanıklarının ifadelerine göre gece 00.30 sularında ünlü sanatçının attığı "bu gecede stüdyoda sabahlıyoz. albümü almıyan herkeze çok fena bedduğa etcemmm ona göre:))" şeklindeki tweet'e bir takipçisinden gelen "türkçe'yi öğrenene kadar sana su bile yok" yanıtı ile başlayan tartışma, ilerleyen saatlerde tarafların birbirlerine "gerizekalı", "sensin gerizekalı", "bi yerini kaldırdıysak indirmeyi de biliriz", "yüreğin varsa gel indir lan" biçiminde saydırmalarıyla daha da büyürken, Aytaç sadece bu ay içerisinde twitter'da madara olan 8. sanatçı oldu. Olayla ilgili olarak bu sabah bir basın açıklaması yapan ünlü sanatçının menajeri Fatih Yorgancılar, "Aytaç, tamamen samimi hislerle, o geceye dair hoş bir anı sevenleriyle paylaşmak için basit bir tweet atıyor. O yorgunlukla da bazı yanlışlar yapmış. Olabilir, hepimiz insanız ama olayın bu noktaya gelmesinde kendisinin bir suçu yok" sözleriyle olayın tamamen bazı takipçilerin kışkırtması nedeniyle büyüdüğünü ifade etti.  Bir takipçisinin Aytaç'ı bozmasının ardından diğerlerinin de "Ooo büyük verdi eline valla", "Aytaç bunun altında kalacağına gel benim altımda kal :)", "Aytaç az ye de Türkçe bilen birini tut lan :)))" gibi ifadelerle sanatçıyı tahrik ettiğini belirten Yorgancılar,  "E tabii genç çocuk, kaldıramamış bazı şeyleri. Maalesef o da bir takım ağır sözler kullanmış. İşte gelirsem o klavyeyi bi yerine falan... neyse" diyerek ünlü yıldız adına kamuoyundan özür diledi.  Olayın ardından Aytaç'ın twitter hesabını kapattığı ve en az 2 ay süreyle internetten uzak kalacağı bildirilirken, Bakırköy Ruh ve Sinir Hastalıkları Hastanesi, Sosyal Medya Mağdurları Rehabilitasyon Kliniği'nden psikolog Aycan Cemilgen de konuyla ilgili olarak yaptığı açıklamada özellikle ünlü isimlere önemli uyarılarda bulundu.  Cemilgen, halk arasında "twitter'da madara olanlar koğuşu" olarak da bilinen kliniğe sadece geçtiğimiz 3 ay içerisinde 40'dan fazla ünlünün başvurduğunu belirtirken, sorunun temel olarak sıradan vatandaşın internet başındayken kaplan kesilmesi ve ünlülerin de aslında bir hayli tırt olmalarından kaynaklandığının altını çizdi. Deneyimli psikolog, ünlü isimlerin mümkün mertebe zeka ve bilgi düzeylerini ele vermeyen, yalnızca duyurudan ibaret sosyal medya kullanımına ağırlık vermeleri gerektiğini vurgularken, klinikte uygulanan tedavi hakkında da şu bilgileri verdi: "Rehabilitasyon merkezimize gelen tüm ünlülerimiz birbirleriyle, hatta geceleri merkezimizin güvenliğini sağlayan sevimli Golden Retriever'ımız Kaşağı'yla aşağı yukarı aynı IQ seviyelerinde oldukları için burada kendilerini rahat hissediyorlar. Önemli olan da onlara bu ortamı sağlayabilmek. Burada her sabah grup terapisinde tekrarladığımız bir mottomuz var Twitter'la ilgili: 'Yorum yapma, duyuru yap, ne salak desinler sana ne de sap'. Açıkçası bu uygulandığı müddetçe, konuklarımız normal hayatlarına döndüklerinde bir sıkıntıyla karşılaşacaklarını sanmıyoruz. En önemlisi de şunu hiçbir zaman unutmamak: Zeka, aynı vücudunuz gibi tamamen size özel bir alandır ve bunu herkese göstermeniz gerekmez..."