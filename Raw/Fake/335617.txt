Instagram ''Son Görülmeyi Kapat'' Özelliğini Tanıttı... Popüler sosyal medya plaftormu Instagram, uygulamaya eklediği 'Son Görülmeyi Kapat' özelliğiyle kullanıcılardan tam not aldı. Özelliğin duyurulmasının ardından dünyanın dört bir köşesinden kullanıcılar son görülmeyi kapatmak için panik halinde Instagram'a akın ederlerken, 'Instagram son görülme nasıl kapatılır?' araması ise onlarca farklı dilde günün en çok aranan sözcükleri oldu. Konuyla ilgili olarak bir basın açıklaması yapan Instagram Teknoloji Direktörü (CTO) Mike Krieger, yeni özelliğe gösterilen ilgi için kullanıcılara teşekkür ederken, son görülme kapatma tuşunu geliştiren ekibi de başarılarından dolayı tebrik etti. Özelliğin duyurulmasının üzerinden kısa bir süre geçmiş olmasına rağmen şu ana dek her 10 kullanıcıdan 9'unun "Hareket Durumunu Göster" seçeneğini kapattığını belirten Krieger, "Gerçekten gerek o düğmenin tasarımıyla, gerek öyle ha deyince bulunamamasıyla olsun harika bir iş çıkarmışlar. Bugüne dek platforma eklediğimiz özellikler içinde en hızlı benimsenen ve kullanılanı da bu oldu zaten. 'Instagram'da son görülme mi vardı? Ne zamandır var? Nerden kapatılır?' diyen koştu resmen. Story'i bile 1-2 hafta nazlandıktan sonra kullanmaya başladıklarını düşünürsek yeni özelliğin başarısı gerçekten göz alıcı" sözleriyle yaşadığı mutluluğu dile getirdi.   "Son Görülmeyi Kapat" özelliğinin sadece aktif kullanıcıları değil uzun zamandır Instagram kullanmayan atıl durumdaki kitleyi de platforma tekrar kazandırdığına dikkat çeken Instagram CTO'su, "Gösterilen bu olağanüstü ilgi, kimsenin kullanmak istemeyeceği yepyeni özellikler geliştirme konusunda bizi daha da cesaretlendirdi" derken, önümüzdeki günlerde kullanıcıları başka hoş sürprizlerin beklediğinin de sinyallerini verdi.