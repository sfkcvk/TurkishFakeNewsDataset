Mezuniyetin Ardından Memleketine Dönen Cihan Barkın, İş Arama Sürecinin 6. Ayında Hızla Değer Kaybetmeye Devam Ediyor Geçtiğimiz Eylül ayında İstanbul'da sürdürdüğü üniversite eğitimini tamamlayarak memleketi Salihli'ye dönen Cihan Barkın (24), aradan geçen altı ayın ardından ailesi ve yakın çevresindeki kredisini hızla kaybetmeye devam ediyor. Ailenin ilk üniversite mezunu olarak büyük bir sevinçle karşılandığı baba evinde sadece 6 aylık bir süreçte "faydasız" sıfatıyla anılmaya başlayan genç, iş arama çalışmalarını yoğunlaştırırken, Barkın ailesindeki genel kanı oğlanın çalışmakta gözü olmadığı yönünde. İstanbul Üniversitesi Metalurji Mühendisliği'nden diplomasını aldıktan sonra döndüğü Salihli'de oldukça sıkıntılı günler geçiren Cihan Barkın, mutfak alışverişi için gittiği marketin önünde basın mensuplarına samimi açıklamalarda bulundu. Çok değil, sadece bundan 6 ay önce "Benim aslan oğlum" sıfatıyla, alnından öpülerek karşılandığı evde şu an ofisboy olarak hizmet verdiğini söyleyen genç mühendis, "Bilsem trafikte cam falan siler gene İstanbul'da kalırdım" sözleriyle memleketine dönmekten dolayı duyduğu pişmanlığı dile getirdi. En başta, okul biter bitmez askere gitmek istemediği için en azından tecili boyunca ailesinin yanında kalmayı plandığını belirten Barkın "Ne bileyim işte. Bizimkilerin yanına gider, bi yandan dinlenir bi yandan da uygun bir iş bakarım diye düşünmüştüm. Babamın bi arkadaşının kuzeninin milletvekili tanıdığı da vardı zaten. Öyle çok da kafa yormamıştım aslında..." derken, sadece 2 hafta süren o mutlu günleri şu sözlerle anlattı: "Çok kısa sürede oldu her şey. Daha dün gibi; evin kapısından adımımı attığımda gördüğüm ilgi, alaka, tezahurat... Gören Oxford'da çift anadal yapmışım da, oradaki astronomik teklifleri reddedip memleketime hizmet için kesin dönüş yapmışım sanırdı. Babam ağzımın içine bakıyordu resmen, annem bir şey diyeyim de yapsın diye fırsat kolluyordu. Tüm gün yüzüm, gözüm şişinceye kadar uyuyodum, evde ben ne istesem o pişiriyordu. Ne oldu da şimdi elimde 1 kg yufka, yarım kilo beyaz peynir, 1 demet maydonoz ile annemin gününe malzeme yetiştirir oldum hiçbir fikrim yok.. Aaa, durun, Ben bir koşu margarin alıp hemen geliyorum... Hiçbir yere ayrılmayın..." Marketten margarin almasının ardından açıklamalarını sürdüren Barkın, aldığı ilk "evladım artık yavaştan iş aramaya başla istersen....siivi miivi bişi gönderiliyormuş ondan gönder" uyarısının annesinin kendisine bıçak ucunda uzattığı elma eşliğinde geldiğini ifade etti. Talihsiz genç, o noktadan sonra uyarıların kısa sürede "Git adam gibi iş ara"ya, en sonunda da "Oğlum, senin çalışmakta gözün yok heralde"ye evrildiğini belirtirken, bir süredir evde "dayısı kılıklı" sıfatıyla anıldığını da sözlerine ekledi. Genç mühendis, her şeye karşın yaşadığı bu zorlu sürecin aynı zamanda kendisine hayat tecrübesi kazandırdığının da farkında. 6 aylık süreçte, banka işlemleri, pazar hamallığı, perde asma, mantı kapama, pencereleri sünger fitil çevirme, annenin cep telefonuna gelen gereksiz sms'leri temizleme, komşu çocuğuna ders çalıştırma ve kuzenin nişan alışverişine dahil edilme gibi konularda önemli deneyimler elde ettiğini kaydeden çiçeği burnunda mühendis, bütün bunların ileride bir gün muhakkak işe yarayacağından emin olduğunu da belirtemeden geçemedi. Son olarak eski şaşaalı günlerine dönmek için son umudunun temmuzdaki KPSS sınavı olduğunu söylediği sırada annesinden gelen telefon ile açıklamalarını noktalamak zorunda kalan Cihan Barkın, "Aha buyur işte, geç kaldık diye yemediğimiz laf kalmadı gene. En iyisi ben şu nisan celbi işini bi düşüneyim" diyerek hızlı adımlarla uzaklaştı.