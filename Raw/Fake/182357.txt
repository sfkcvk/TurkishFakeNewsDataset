Depresyona Giren İstanbul Büyükşehir Belediyesi, Bir Kez Daha Otobüslerin Rengini Değiştirmeye Karar Verdi Son zamanlarda derin bir sessizliğe bürünen İstanbul Büyükşehir Belediyesi'nin bu halinin arkasındaki gizem perdesi nihayet aralandı. Bir süredir depresyonda olduğu öğrenilen belediyenin hareketlerindeki gariplik yakın çevresi tarafında da doğrulanırken, büyükşehir belediyesinin bunalımdan kurtulmak için İETT otobüslerinin rengini bir kez daha değiştirmeyi planladığı gelen haberler arasında.
 

İstanbul Büyükşehir Belediyesi'ne yakınlığı ile tanınan Sakarya Belediyesi'nin Basın Sözcüsü Ragıp Tanol, tüm çabalarına rağmen dost ve kardeş belediyeleri İstanbul Büyükşehir Belediyesi'ne bir türlü ulaşamadıklarını belirterek endişelerini dile getirdi. Son olarak belediyenin resmi facebook sayfasını da kapatmasıyla durumun ciddiyetini idrak ettiklerini kaydeden Tanol, "Zaten epeydir yazdıkları iletilerden bir şeylerin ters gittiğini anlamıştık. 'Önce adama bakarım adam mı diye, sonra asfalta bakarım doğru dökmüş mü çocuklar nasıl yapmışlar diye', 'Hiçbir taşeron vazgeçilmez değildir, vazgeçtiklerim bunu iyi bilir', 'Belediye dediğin istanbul gibi olmalı... Ulaşımı zor, akbili tek' gibi paylaşımlardan bir sıkıntıları olduğu belliydi." derken, konuşmasına şu şekilde devam etti:

 

"Bir şeyler olduğu belliydi fakat biz de üzerlerine gitmek istemedik. Büyük şehir belediyesinin derdi de büyük oluyor; sıcaktır, yol çalışmasıdır, trafik sorunudur falan deyip çok da üstelemedik. Kendi kendilerine düzelirler sandık ama hata etmişiz galiba. Şimdi ne telefonlarımızı açıyorlar, ne bir haber alabiliyoruz. En son depresyona girdiklerinde kendilerini alışverişe verip, gidip bir düzine greyder, kepçe, kamyon almışlardı. İnşallah bu sefer de otobüslerin rengini değiştirince bir nebze olsun kendilerine gelirler, yoksa Allah göstermesin kötü bir şey yapmalarından korkuyoruz..."

 

Ragıp Tanol, son olarak Sakarya Belediyesi adına eski dostlarından güçlü olmalarını ve hiçbir şeyi kafalarına takmamalarını rica ederken, İstanbul Büyükşehir Belediyesi ise uzun süren sessizliğini bu sabah saatlerinde ilk kez bozdu. Konu ile ilgili olarak yazılı bir açıklama yapmayı tercih eden Büyükşehir Belediyesi, "Kimseyi kendi dertlerimizle sıkmak istemiyoruz. Arayan soran, bizi düşünen, bu dönemde bize destek olmaya çalışan "dostlar"a... Evet, o gerçek dostlara içtenlikle teşekkür ederiz. Şimdi müsaadenizle belediye binamıza çekilmek istiyoruz." ifadelerine yer vererek, tüm kamuoyuna biraz yalnız kalmaya ihtiyaçları olduğunu deklare etti.