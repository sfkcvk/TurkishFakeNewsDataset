Anadolu Efsaneleri: Her Seçim Öncesi Ortaya Çıkan Gizemli Milli Araba, Gemi, Uçak... Görgü Tanıkları Anlatıyor... 1 Kasım Genel Seçimleri'ne çok az bir zaman kala Anadolu'nun en büyük efsanelerinden olan milli araba, gemi ve uçak gemisi gibi gizemli varlıklar bir kez daha gündemin en tepesine oturdu. Araştırmacılar, bu ve benzeri varlıkların olmadığı konusunda emin olsalar da, birçok görgü tanığı ise tam aksini savunuyor. Yerli otomobil, milli uçak, uçak gemisi, çıkartılmasına izin verilmeyen bor madenleri ve kısa bir zaman içerisinde faaliyete geçecek petrol kuyuları... Özellikle seçim zamanlarında birden hayatımıza giren bu gerçek üstü varlıkları uzun yıllardır inceleyen Araştırmacı Profesör Dr. Hayati Kadim, söylentiler için açık ve net bir yanıt vermenin mümkün olmadığını ifade etti. Tam 38 yıllık meslek yaşantısında yerli otomobille defalarca burun buruna geldiğini, milli uçak gördüğünü iddia eden köylülerle konuştuğunu, bazı denizcilerin ise uçak gemisi gördüğüne yemin ettiğini kaydeden Prof. Kadim, ''Fakat ne yazık ki şu ana dek elimize geçmiş ne bir fotoğraf, ne de bu söylentileri doğrulayacak bir kanıt var. Şimdilik en büyük dayanağımız seçim afişleri, Takvim, Sabah, Akşam gibi gazeteleride çıkan kimi haberler ve bu efsaneleri dilden dile aktaran Anadolu halkı...'' diyerek, araştırmalarından bahsetti. Tutkulu bir bilim insanı olarak hayatının sonuna dek bu efsanelerin peşinden yol alacağını sözlerine ekleyen deneyimli profesör; bugüne dek karşılaştığı ve yerli otomobil, milli uçak veya uçak gemisi gördüğünü iddia eden tanıkların söylediklerini de kamuoyu ile paylaştı. İşte profesörün seyir defterindeki bazı kişiler ve onların anlattıkları:  "Ben gördüm. Büyükçe bi yerli araçtı. Tepesinde böyle yeşil bi sarık vardı. Geldi buradan, aha böyle geçti... Kocamandı na bu kadar"  "Ben yerli uçağı kullanan pilottan dinledim bizzat. Önce korkmuş binince, tam geri dönecekmiş, "inme" demiş bi ses. "yakıt bitecek" demiş pilot, "bitmez" demiş uçak. Öyle burdan antalya'ya uçmuş gelmiş Allah sizi inandırsın..."  "Ben Uçak gemisini gördüm... Böyle kocamaaan. taa oradaan buraya kadar... beyaz... nası güzel. Sonra Atatürk geçti trenle hemen oradan, el salladı bize... küçüktük o zaman..."  "Valla ben haberlerde izledim, yerli uçak gemisi diye... Sonra bi anda böyle eşyalar düşmeye başladı. Vitrin falan nası sallanıyo... Duvarda tablo vardı o bile düştü... Öyle muhteşem bişeydi... Demek ki var yani. Olmasa yoksa niye o kadar sallasın di mi ortalığı?"  "Valla ben görmedim ama varlığını hissettim. Zaten kur'an'da da geçiyor. Biz onları göremezmişiz ama onlar bizi görebilirmiş. Yani o uçak beni görüyor. Oha yaa.. Ne güzel... Vay be..."  "Ben rüyamda gördüm o gemiyi. Böyle ihtişamlııı, büyük mü büyüüük. Sen bizim misin dedim, evet dedi... Sonra böyle bi dalga, arkadan kocaman... Uyandım. Tuvalete gittim bi gemi sesi geldi. Neticede Bağcılar'da oturan insanım burada ne işi var di mi? Gösterdi o bana kendini... Var o gemi var."  "I see dead planes...".