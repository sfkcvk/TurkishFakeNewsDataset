Ateist Olduğu Gerekçesiyle İstifası İstenen Köy İmamı, Geri Adım Atmıyor: ''Mesleğime profesyonelce yaklaşıyorum...'' Muğla'nın Milas ilçesine bağlı Ortancalar Köyü'nde görev yapan İmam Seyfi Çalışkan (28), ateist olduğunu açıklamasıyla birlikte Türkiye'nin gündemine oturdu. Geçtiğimiz cuma günü hutbede ateist olduğunu itiraf eden Çalışkan'ı Diyanet İşleri Başkanlığı jet hızıyla istifaya davet ederken, genç imam ise işine profesyonel olarak yaklaştığını belirterek "Ben inanırım, inanmam ayrı konu ancak işimi en iyi şekilde, layığı ile icra ederim" sözleriyle istifa etmesini gerektiren bir durumun olmadığını kaydetti. Diyanet İşleri Başkanlığı tarafından en kısa süre içerisinde görevi bırakması istenilen İmam Seyfi Çalışkan, öğle namazının ardından basına yaptığı yaptığı açıklamada "Görüyorsunuz, aslanlar gibi görevimin başındayım. Cemaatimizle birlikte, başarılı bir şekilde namazımızı kıldık, çıktık. Ben Diyanet öyle dedi, öteki böyle dedi, hepsine kulaklarımı tıkadım, kendi işime bakıyorum" diyerek şöyle devam etti: "Bakın zaten bu işin kuralı kaidesi belli. rekatı var, efendime söyliyim ezan saati var. Yani her şey kitapta yazılı. Ona uyduğum müddetçe bir problem görmüyorum. Açıkcası bu mesele niye bu kadar büyütüldü onu da anlamıyorum zaten. Misal yabancı teknik adam Türk Milli Takımı'nı çalıştırabiliyor zaman zaman. Ona soruyor muyuz sen Türkiye'ye ne kadar inanıyorsun diye? Belki Türkiye'yi sevmiyor bile adam ama yine de işini en iyi şekilde yapıyor. Ya da mesela bir felsefe öğretmeni, öğrettiği tüm felsefelere inanıyor mu? Manav kendisi kereviz sevmiyor diye satmamazlık ediyor mu? Onlar işlerini yapıyorsa ben niye yapmayayım?" İmamlık ve din işlerinin birbirinden ayrı şeyler olduğunu iddia eden Çalışkan, "Görevim neyse çıkıp en güzel şekilde yaparak maaşımı haketmek dışında bir düşüncem yok. İşime profesyonel bir şekilde yaklaşıyorum. Bence zaten bir imam bağımsız olmalı, aksi halde olumsuz şeylerden çabuk etkilenebilir. Duası kabul olmadığında bunu kişisel bir mesele haline getirebilir." diyerek işine duygusal yaklaşmadığı için böyle şeyleri sorun etmediğinin de altını çizdi. Kamuoyunda tartışmalara yol açan imamla ilgili olarak Diyanet'in istifa ısrarı sürerken, Ortancalar Köyü sakinleri ise Seyfi Çalışkan'a sahip çıkarak kendisinin görevde kalmasında bir sakınca görmediklerini ifade ettiler. "Biz durumu ilk öğrendiğimizde, vaazlardan sonra gidip bir de kendimiz kontrol ettik ancak sağolsun, bir tane hadis dahi çarpıtılmadan kendisi tarafından söyleniyor. Bugüne kadar bir yanlışını görmedik, ağzından bir tane olumsuz vaaz çıkmadı" diyen Necmi Ortancalarlı (73), "Haaa ama yarın çıkıp oruçken armut yiyebilirsiniz, hac yerine Küba'ya gitseniz de olur falan derse o noktada bozuşuruz" sözleriyle yine de temkinli yaklaşımını korudu. Köy muhtarı Naim Gürlüce ise bir süre "yahu bu adamın duası kabul olur mu" şeklinde bir tedirginlik yaşadıklarını belirterek "Sonra baktık kitapta ne diyorsa aynen onu okuyor. Prosekpetüs okur gibi. Ölümüzün pamuğunu falan da düzgün tıkıyor. E daha ne olsun?" sözleriyle imamlarına olan güvenini dile getirdi. "İmamlık dışında günlük hayatta ters bir hareketini gördüğümüzde eskiden 'yakışmıyor hocaya', 'koca imam böyle yaparsa' gibi itirazlar olabiliyordu. Neticede insanız yani, kimse mükemmel değil. Şimdi öyle bi durum olduğunda "yaa bırak zaten ateist" diye geçip gitme şansımız var." diyen Gürlüce, bu sayede bir imamın hatasının bütün bir camiaya mal edilmesinin de önüne geçildiğini ifade etti. İmam ve köy sakinlerinin açıklamalarının ardından gözler Diyanet İşleri Başkanlığı'na çevrilirken, İmam Seyfi Çalışkan'ı tekrar imana davet edecek bir heyetin Ortancalar Köyü'ne hareket etmek üzere olduğu da gelen bilgiler arasında.