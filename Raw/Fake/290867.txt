Devletin Zirvesinde Gergin Toplantı: ''Ankara'da patlama olduğunu MİT'e nasıl söyleyeceğiz?'' Başkent Ankara'nın merkezi bölgelerinden Sıhhiye Meydanı'nda gerçekleştirilecek Barış Miting'i öncesi düzenlenen bombalı saldırıda ölü sayısı şu ana dek 86 olarak açıklanırken, saldırının failleriyle birlikte bu acı olayın MİT'e nasıl söyleneceği de cevaplanması gereken bir diğer önemli soru olarak devletin zirvesinin gündeminde. Saldırının ardından olağanüstü olarak Başbakan Davutoğlu liderliğinde Çankaya Köşkü'nde biraraya gelen İçişleri Bakanı, Sağlık Bakanı, Genelkurmay'dan askeri yetkililer, Emniyet Genel Müdürü ve Ankara Valisi, konuyu MİT Müsteşarı Hakan Fidan'a nasıl açacakları konusunda fikir teatisinde bulundular. 
 
   
 
MİT'in Suriye'deki gelişmeler, Güneydoğu'daki PKK hareketliliği, yaklaşan genel seçimler ve "paralel yapı" soruşturması nedeniyle zaten zor ve hassas bir dönemden geçtiğini belirten Başbakan Yardımcısı Yalçın Akdoğan'ın "Bence hemen söylemeyelim, biraz olayın soğumasını bekleyelim. Sonra alıştıra alıştıra..." önerisi, Genelkurmay'ın "Ya bizden değilse de yabancı istihbarat örgütlerinden, basından falan illa öğrenirler. Aralarında İngilizce bilenler var. Elden duyacaklarına bizden duymaları daha iyi..." itirazıyla karşılandı. 
 
 Akdoğan'ın "E iyi o zaman siz söyleyin abi. Ben yapamam şahsen..." çıkışıyla birlikte toplantıya sessizlik hakim olurken, MİT Genel Merkezi'nin de patlamanın olduğu yere yakın bir lokasyonda bulunduğuna dikkat çeken İçişleri Bakanı Selami Altınok'un "Abi kesin duymuşlardır sesi. Kötü bir şeyler olduğundan şüphelenmişlerdir bence. Çabuk karar vermemiz lazım. Birazdan ararlar noldu diye..." şeklindeki sözleri gerginliğin daha da artmasına neden oldu.  2 saati aşkın bir süredir toplantıdan şu ana dek net bir sonuç çıkmazken, haber yayına hazırlandığı sırada Sağlık Bakanı Müezzinoğlu'nun yanında bir grup sağlık görevlisiyle birlikte acı haberi MİT'e verme görevi için ikna edilmek üzere olduğu da son olarak kulislere sızan bilgiler arasında.