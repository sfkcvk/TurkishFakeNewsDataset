Uzmanlar Mayıs Ayı İtibariyle Yoğunluğunu Artıracak 'Eski sevgiliyi yoklama mesajları'na Karşı Uyarıyor: ''Umduğunu bulamayan yine size saracak...'' Baharın gelişiyle başlayan yeni sevgili bulma sezonunda şu ana kadar kayda değer bir ilerleme sağlayamayan yüzbinler, Mayıs başı itibariyle eski sevgilileri tekrar bi yoklama aşamasına geçerlerken, uzmanlar bu dönemde yoğunlaşan mesaj trafiğine karşı uyarıyor. Türkiye, her yıl Mayıs'ın ilk haftası başlayan ve ortalama 2 ila 3 hafta süren bir eski sevgiliyi yoklama dönemine daha girerken, uzmanlar bu yıl da olmadık zamanlarda olmadık kişilerden gelecek mesajlara karşı dikkatli olunması çağrısında bulundular. Ulaştırma Bakanlığı'nın verilerine göre "uyudun mu?", "özledim", "öyle aklıma geliverdin" gibi mesajların en yoğun şekilde gönderildiği bu dönemde eski sevgililer, hormonların ve son 1 ayda yaşanan reddedilmelerin etkisiyle daha agresif ve hızlı sonuç almaya dönük stratejiler izliyorlar. Yine bakanlığın verilerine göre, eski sevgiliyi yoklamak için vaktiyle birlikte gidilen bir yerlerin resmini "epeydir gelmiyordum buraya. ne eğlenmiştik ya :)" gibi bir notla yollayanların oranı %63. Birlikte izlenen bir filmden sahne yollayanlar %46, ortak sevilen bir şarkının youtube link'ini yollayanlar ise %81. Eski sevgililerin önemli bir kısmı ise işi şansa bırakmamak için bunların üçüyle birden saldırıyor.  Konuyla ilgili olarak sorularımızı yanıtlayan Hacettepe Üniversitesi Psikayatri Bölümü Öğretim Üyesi Doç Dr. Aycan Cemilgen de, bu dönemin en hasarsız biçimde atlatılması için değerli tavsiyelerde bulundu. "Düşebileceğiniz en tehlikeli tuzak, onun için özel olduğunuzu hissetmeniz. O yüzden şunu asla aklınızdan çıkarmayın: Sizden önce ya da sizinle birlikte minimum 5-6 kişiye bulaşmış durumda olacaklar. Siz derken, sosyal medya hesaplarını kontrol edip hayatında birinin olmadığına kanaat getirdikleri muhtemelen toplam 10-15 kişilik bir listeden bahsediyorum." diyen Cemilgen, "Mümkün olduğunca sakin kalmaya ve mesajlara en erken 24 saat sonra yanıt vermeye çalışın. 2-3 gün yoklayıp bir şey çıkmayacağını anladıktan sonra fazla oyalanmadan yola devam etmeleri en olası seçenek..." sözleriyle de kamuoyunu rahatlatacak mesajlar verdi.  Hangi eski sevgililerin ne zaman yoklayacağını belirleyip erkenden önlem almanın da önemli bir savunma mekanizması olacağına dikkat çeken Doç. Dr. Cemilgen, 1 yıl sonra aniden tekrar gelmeye başlayan like'lar gibi sosyal medyadaki anormal hareketlenmelerin iyi izlenmesi gerektiğini belirtirken, son olarak şunları kaydetti: "Bu dönemde özellikle Instagram story'lerine dikkat. Direkt oraya üşüşecekler ve ne koyarsanız izlemeye başlayacaklar. Direkt like vermeye ya da mesaj atmaya çekinen çoğunluk varlığını bu şekilde hatırlatma yolu seçecektir. Bu hem kimlerin sizi yoklayacağını anlamak hem de aynı anda birden fazlasına 'başka kapıya' mesajı vermek için önemli bir fırsat. "Nah" işareti yapan elinizi çekip koyarak çok direkt bir şekilde mesajını iletebileceğiniz gibi, Demet Akalın'ın duruma uygun bir şarkısına eşlik ettiğiniz bir performansınızı ya da size yolladığı bir mesajın ekran görüntüsünü isim kısmı silinmiş ve üzerine bolca smiley eklenmiş şekilde de kullanabilirsiniz. Orası biraz da sizin insafınıza ve yaratıclığınıza kalmış..."