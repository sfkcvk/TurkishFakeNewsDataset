Yeni AB Stratejisi Açıklandı: "Bireysel Başvuru Modeli" İle Tek Tek Gireceğiz Başbakanlık Avrupa Birliği Genel Sekreterliği'nden bu sabah yapılan açıklamada, Avrupa Birliği'ne katılım müzakerelerinde bir süredir gündemde olan "bireysel başvuru modeli" üzerine sürdürülen pazarlıkların olumlu sonuçlandığı duyurularak, 2011 yılı başından itibaren kendini hazır hisseden vatandaşların Avrupa Birliği'ne katılım için bireysel olarak başvuruda bulunabilecekleri belirtildi. 
 
1. Demokrasiye, hukukun üstünlüğüne, insan haklarına, azınlıklara saygı göstermek ve bu saygıyı yazılı olarak belgeleyebilmek. 
 
2. İki ila sekiz yaşları arasında tenis, piyano veya bale dersi almış olmak. 
 
3. Avrupa Birliği'ne üye ülkelerde konuşulan dillerden en az bir tanesine hiç değilse msn kişisel iletisi yazabilecek kadar hakim olmak. 
 
4. En fazla 3 kuşak öncesinden Balkan göçmeni olmak, olmasa bile eş dost ortamında öyle sanılmak. 
 
5. Meyve ve sebzelerin tek tek satılmasını yadırgamamak. 
 
6. Alaturka tuvalet kullanamamak ve hatta görünce çok samimi bir şekilde şaşırmak. 
 
7. Üniversite mezunu olmak ve öğrenimi süresince interrail ya da öğrenci değişim programları vasıtasıyla Avrupa'yı bir kere de olsa ziyaret etmiş ya da ziyaret etmeyi gerçekten can-ı gönülden istemiş olmak. 
 
8. Karşılaşılan her Avrupalı ile futbol konuşmaya çalıştıktan sonra Türk takımlarını bilenlere rastlayınca fazla coşmamak, coşsa bile belli etmemek. 
 
9. Askerliğini kebap tabir edilen şekilde yapmış veya en az 2 yıl tecil ettirmiş olmak (Erkek adaylar için) 
 
Belirtilen kriterlere sahip olanlar, bağlı bulundukları muhtarlıktan alacakları nufüs cüzdan sureti ve ikametgah belgeleriyle birlikte Avupa Birliği'ne başvuru dilekçelerini 1 Ocak 2011 tarihinden itibaren Ankara'da bulunan Avrupa Birliği Komisyonu'na posta yoluyla ya da elden teslim ederek başvuru sürecini başlatabilecekler.