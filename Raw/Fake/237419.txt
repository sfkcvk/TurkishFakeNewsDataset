Abdullah Öcalan: ''Lan bir tek ben miyim bu yargı kararlarını tanıyan?'' Hükümet de dahil olmak üzere bir süredir ülkenin farklı kesimlerinden art arda gelen "yargı kararlarını tanımıyoruz" açıklamaları İmralı'da sabırları taşırdı. Cezaevi yönetiminden aldığı özel izinle gazetecilerin karşısına çıkan Öcalan, "Ben burada 2 kişiyle görüşmek için bile rica minnet yargının ağzına bakayım, millet dışarıda gününü gün etsin. Oh, iyi valla. Ben miyim bu ülkenin enayisi arkadaş?" derken, eğer çok geç değilse kendisinin de yargı kararlarını tanımamak istediğini ifade etti.  Öcalan, 20 kadar basın mensubunu ağırladığı konuşmasında, 1999'dan beri hayatını yargı kararına göre düzenleyen bir insan olarak bir süredir dışarıdan gelen haberlere inanmakta güçlük çektiğini belirterek şöyle devam etti: "Geçen işte bizim Sırrı geldi, ona da sordum, 'Oğlum bak sırf beni gıcık etmek için böyle haberler uydurmuyolar di mi?' dedim. Başta 'Yok abi öyle değil, başka durumlar' var diye hık mık etti ama zorlayınca çıkardı ağzından baklayı. Sonra bir de 'Abi ben hık mık etmedim, Bizim Adıyaman şivesi öyle' diye bana ayak yapıyor. Neyse yani, bildiğin alemin safı benmişim de haberimiz yokmuş. Aslında ilk o yakalanınca efendilik edip 'Türkiye Cumhuriyeti ile işbirliğine hazırım' demem büyük hata oldu zaten. Hakim, savcı kim varsa atarlanmamız lazımmış, bilemedik..." Zamanında sırf yargıyı tanımamak için dağa çıkmış bir insan olarak şu an içinde bulunduğu durumun kendisine dokunduğunu söyleyen Öcalan, bir süre muhabirlerle dertleşerek gardiyanların bile kendisiyle dalga geçtiğinden yakındı. "Daha bu sabah, bir tanesi gelmiş bana 'Valla kimsenin yargıyı salladığı yok, sen boşa duruyon burada ha. Bana bile geçen kredi kartı yüzünden haciz geldi misal. Tanımıyorum lan sizi deyip geri yolladım memurları...' diyor. Al buyur. Ölür müsün öldürür müsün?" diyen Öcalan, havalar biraz düzeldikten sonra kendisinin de kralı gelse tanımayacağını net bir şekilde ifade etti.  Öcalan, "Şimdi de tanımam aslında ama mevsimi değil, denize girilmez bu havada. Nisan Mayıs gibi restimi çeker yüze yüze giderim buradan. Kimse de kusura bakmasın. Tanıyacağım kadar tanıdım ben yargıyı" dedikten sonra görüşme süresinin dolduğu uyarısıyla toplantıya son verdi. Son olarak hapishaneden çıkış yapmakta olan gazetecilere, "Gidin gidin, siz de öyle uyun yargı kararına, aman ha dakkası dakkasına uyun. Deminden beri ne anlatıyorum ben burada ya?" şeklinde seslenen Abdullah Öcalan, daha sonra gardiyanlar eşliğinde hücresine döndü.