Jennifer Lawrence’ın 3. Oscar Töreni Düşüşüne Saatler Kala Heyecan Dorukta... 2013 yılında Jennifer Lawrence ilk Oscar ödülünü almak için sahneye çıkarken merdivenlerde düştüğünde serenomiye katılanlar ve dünyanın dört bir tarafında ekranları basında canlı olarak töreni seyreden milyonlar bunun sadece talihsiz bir an olduğu zannetmişti. Ta ki genç Hollywood yıldızının geçen sene kırmızı halı geçişinde tekrar düşmesiyle beraber ilk seferin kazayla olmadığı ve önceden planlanarak ustaca sahnelendiği anlaşılıncaya kadar. Dolayısıyla bu sene tüm gözler “How I Met Your Mother” dizisinde “Barney” karakteriyle ünlenen törenin sunucusu Neil Patrick Harris’in ne yapacağından ziyade Jennifer Lawrence’ın sergileyeceği performansa çevrilmiş durumda. Duayen sinema eleştirmeni Atilla Dorsay, her ne kadar 2. yere kapaklanışın kırmızı halıda gerçekleşmesinin son derece yaratıcı bir hamle olduğunun hakkını teslim etse de, ilk iki düşüsün sadece birer tökezleme sayılacağını belirterek şunları söyledi: “Eğer kendisi ileride saygı duyulan aktrislerin arasında yer almak istiyorsa bu defa gerçek bir düşüş gerçekleştirmeli. Aksi halde bu seneyi de basit bir ayak takılmasıyla geçiştirirse hayal kırıklığı ve tanrı vergisi yeteneğinin harcanmasından başka bir işe yaramaz” Her yıl ödül kazananların son ana kadar sır gibi saklandığı Oscar’da, Jennifer Lawrence’ın ödül törenin de sergileyeceği gösteri de belirsizliği koruyor. Konu hakkında dışarıya hiçbir bilginin sızmasına izin verilmese de, kamuoyunda oluşan beklentileri karşılamak amacındaki genç yeteneğin dünyaca ünlü düşme antrenörü ve Hollywood yıldızlarının kendilerini filmlerdeki aksiyon sahnelerine hazırlaması için güvendiği yegâne isim olan Mark Metzler’i tuttuğu biliniyor. Metzler, Meryl Streep’in başarılı ve uzun Oscar kariyerine kapı açan ilk ödül töreni düşüşü de dâhil olmak üzere pek çok yıldızın sergilediği tarihi performanslara yardım eden kişi olarak biliniyor. Ünlü kişisel antrenör büyük fedakarlık gösteren genç yıldızı forma sokmak ve fiziksel olarak bu zor sahneye hazırlamak için yoğun bir çaba harcadı. Tören öncesi yapılan kırmızı halı geçişlerini hiçbir yıl kaçırmadığı kayıt eden Türkiye’nin ünlü modacısı Nur Yerlitaş ise, Oscar’a katılan kadınlar için elbise seçiminin her şey olduğunu ifade ederek şu cümleleri sarf etti: “Kıyafetin aerodinamik özelliği ve bilhassa renk seçimi son derece önemli. İlk sene siyah merdivenlerin üstüne açık renk elbisesiyle serildiğinde prensesler gibiydi. Ama geçen sene kırmızı halıda yeri öperken kırmızı rengi tercih etmesi görülmüş şey değildi! Uygun ayakkabı, çanta ve takı seçimi de aynı şekilde kritik. Bana kalırsa klasik bir Oscar de la Renta’s dizaynı giymeli”.