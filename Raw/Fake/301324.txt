Meteoroloji'den Hafta Sonu İçin Uyarı: ''Şiddetli kar yağışı ve fırtına yurdun batı... Amaan neyse tek derdiniz bu olsun...'' Hafta sonu için vatandaşları şiddetli yağışa karşı uyarmaya çalışan Devlet Meteoroloji İşleri'nde uyarıyı gülmeden tamamlayabilecek personel arayışı sürüyor. Bu öğlen saatlerinde kameraların karşısına geçen 3. personel de "Yurdun batı ve iç kesimlerinde bu akşam saatlerinden itibaren sağaahahahhaha.... Yağış... Alçak basahahahha" sözleriyle birlikte basın toplantısını terk ederken, gündem biraz durulana kadar hava uyarılarını askıya alma seçeneği kurum içinde masaya yatırıldı. Gün içinde 3. kez başarısızlıkla sonuçlanan mikrofonların karşısına son olarak Devlet Meteoroloji İşleri Genel Müdürü Suat Özilcen geçti. Konuşmasına oldukça ciddi bir havada başlayan Özilcen, "Arkadaşlarım adına tüm kamuoyundan özür diliyorum. Verin şu kağıdı ya, bir duyuruyu okuyamadınız" dedikten sonra şöyle devam etti: "Bu akşam saatlerinden itibaren Marmara ve Ege başta olmak üzere yurdun batı ve kuzey kesimlerini etkisi altına alacak şiddetli yağış, yurt genelinde hayatı olums... Hayatı olum... Olumsuaahahhahhaha... Hayatı olumsuz yönde ahahahhahahha ayy ölecem şimdi hay Allah kahretsin ya... Ahahhaha..." Özilcen, kurum çalışanlarının yardımıyla lavaboya giderek bir elini yüzünü yıkarken, basın toplantısına da 5 dakika ara verildi. Kısa aranın ardından Genel Müdür Yardımcısı Sedat Salacak'la birlikte tekrar mikrofonların başına geçen Özilcen, şu ortamda insanları yağışa, lodos'a karşı dikkatli olmaya çağırmanın açıkcası kendilerine de biraz saçma geldiğini itiraf ederek "Ama işte bizim de işimiz bu. Bunun için maaş alıyoruz. Yapacak bi şey yok"  ifadelerine yer verdi.  "Sabahtan beri kurum içinde şu uyarıyı yapacak adam arıyoruz. Sağolsun bazı arkadaşlarımız taşın altına ellerini koyarak bu işe gönüllü oldular ama az evvel ben de denedim. Yok yani, olmuyor. Kendilerine sert çıktığım için de ayrıca huzurlarınızda özür diliyorum. Tamam yapmıyoruz uyarı muyarı. Daha zorlayıp kendimizi rezil etmenin manası yok" diyen Metoroloji Genel Müdürü, kamuoyundan ve Bakanlıktan en azından ortalık biraz durulana kadar kendilerine müsade edilmesini istedi.  Özilcen, bir soru üzerine "Açıkcası şu an vatandaşlarımızın endişelendikleri şeyler arasında hava durumunun çok ön sıralarda yer aldığını da sanmıyorum zaten" ifadelerine yer verirken, çok merak edenlerin de yabancı haber kaynakları ve ABD Büyükelçiliği resmi internet sitesi gibi yerlerden bu bilgilere ulaşabileceğini kaydetti.