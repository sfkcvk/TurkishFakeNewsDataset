İran, Hangi Yöne Atılırsa Atılsın İsrail Topraklarına Düşen Füze Geliştirdi İran Genelkurmay Başkanı Hasan Firuzabadi, Fars Haber Ajansı'na yaptığı açıklamada İran Ordusu tarafından geliştirilen yeni füze sistemi hakkında önemli bilgiler verdi. El Sabit - 3 adı verilen füzelerin hangi istikamete doğru atılırsa atılsın İsrail topraklarına düşecek biçimde tasarlandığını belirten Firuzabadi, bu sayede kullanıcı hatasını sıfıra indirmeyi planladıklarını ifade ederken, gelecek ayın sonunda ilk prototipi üretilecek olan füzelerden deneme amacıyla havaya rastgele bir tane fırlatacaklarını da açıklayarak İsrail'e gözdağı verdi. İran ve İsrail arasında bir süredir tırmanan gerilim, bugün İran Genelkurmay Başkanlığı'ndan gelen açıklamayla yeni bir boyut kazandı. Fars Haber Ajansı'na konuşan Genelkurmay Başkanı Hasan Firuzabadi, öncelikle bir süredir periyodik olarak İsrail'i tehdit eden açıklamalar yapmak dışında herhangi bir aksiyon geliştirmedikleri yönündeki eleştirileri yanıtlarken "Aslında bir şey yapmıyor değildik. 4 aydır her tehditin ardından İsrail'e 2 tane de füze yolluyoruz ama nasıl oluyorsa bir türlü tutturamadık koca ülkeyi. Ya denize düşüyor ya Beyrut'a falan. Menzil biraz uzun, o yüzden sıkıntı oldu. Neyse, sonunda hallettik galiba o meseleyi. Bu sefer kesin vuruyoruz..." ifadelerine yer verdi. Eleştirilere en güzel yanıtı, tamamen İran mühendis ve işçilerinin ürünü olan El Sabit - 3 füzeleriyle sahada vereceklerini belirten Firuzabadi, "Doğruyu söylemek gerekirse, teknik olarak güdümlü füze teknolojisini yeniden keşfettik diyebilirim. İlk iki prototip ısıya ve sese güdümlü füzelerdi ancak daha sonra o kadar teferruata gerek olmadığı ortaya çıkınca onlardan vazgeçtik. Neticede hedef pek o kadar hareketli sayılmaz. İsrail'in koordinatları değişmediği sürece çok yüksek bir ihtimalle ıskalamayız..." sözleriyle İran'ın yeni silahının teknik detaylarını paylaştı. Önümüzdeki ay tatbikat amacıyla bir tanesinin rastgele bir yöne doğru fırlatılacağı açıklanan füzeler, İran'a komşu ülkelerde endişeli bir bekleyişe neden olurken, İsrail Savunma Bakanı Ehud Barak, twitter hesabından yaptığı açıklamada "hele bir tane atsınlar da, isabet ederse düşünürüz bir şeyler..." yorumunu yapmakla yetindi.