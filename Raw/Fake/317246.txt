Meclis Başkanı'ndan Vekillere Uyarı: ''Bunlar belki de meclisimizin basına yansıyan son görüntüleri. Akıllarda böyle kalmayalım...'' Yeni Anayasa oylamaları sırasında basına yansıyan kavga görüntülerine Meclis Başkanvekili Ahmet Aydın'dan da kınama ve uyarı geldi. Başkanlık sistemine geçilmesiyle birlikte meclisin de yetkilerini Cumhurbaşkanı'na devrederek pasif bir pozisyona çekileceğini hatırlatan Aydın, "Ondan sonra kimsenin gelip de buradan görüntü alacağını sanmıyorum. O yüzden belki de basına yansıyan bu son görüntülerimizin daha hoş bir anı bırakacak şekilde olması gerekir" sözleriyle sağduyu çağrısı yaptı. Meclis'te yaşanan kavga görüntüleri, darp haberleri ve ısırma iddialarıyla ilgili olarak bugün bir basın toplantısı düzenleyen AK Partili Meclis Başkanvekili Ahmet Aydın, 90 küsür yıllık bir geçmişi bulunan TBMM'nin giderayak akıllarda bu resimlerle kalmaması gerektiğine dikkat çekti. "Neticede hepimiz bu meclisin üyesiyiz. Şurada bir işlevimizin kalacağı belki de son günleri yaşarken herkesi daha dikkatli olmaya davet ediyorum." diyen Aydın, şöyle devam etti.  "Kanun Hükmünde Kararname çıkarmak varken kimse gelip de bizden yasa falan beklemez. Hükümeti denetlemedir, gensoru falan vermedir gibi işler de gidiyor üzerimizden. Açık konuşmak gerekirse Başkanlık Sistemi'inden sonra burada değil kavga etmek, adam vursak dahi en fazla 3. sayfa haberi oluruz. O yüzden gelin bir şekilde haberlere çıkmayı başardığımız şu son günlerde böyle çirkin görüntüler vermeyelim, arkamızdan 'lan bunlar da serseriydi zaten' dedirtmeyelim. Bizi en son havada uçan saksılarla, diz kapağının altındaki yara iziyle hatırlamasın milletimiz..." Aydın, MHP grubunun muhtemelen Meclis'teki varlığı itibariyle de son dönemini yaşadığına dikkat çekerken, "Özellikle bu arkadaşların daha da dikkatli olmasında fayda var. Yine ötekilerin bir şekilde yine kendilerini göstermek, imajlarını düzeltmek için bir şansları olacak. Size maalesef komple veda etmek durumundayız..." sözleriyle bu partinin vekillerini uyarmayı da ihmal etmedi.  Her şeye rağmen, Başkanlık Sistemi sonrasında meclisin tamamen unutulmaması için gereken gayreti göstereceklerini de belirten AK Partili Aydın, son olarak şunları kaydetti: "Yani çeşitli festivaller olabilir, anma günleri düzenlenebilir, ünlü isimlerin de katılacağı halı saha turnuvaları organize edilebilir. Atıyorum bir müzik grubu bile kurulabilir mesela. Neticede artık yapacak pek bi işimiz kalmayacağı için böyle şeylere daha fazla zaman ayırma imkanımız olacak. İnşallah halkımızın dikkatini buraya çekecek yaratıcı ve güzel işler çıkarmayı başarırız diye umuyorum. Bakıcaz artık..."