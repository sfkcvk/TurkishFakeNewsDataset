Nijerya'dan Türkiye'ye Yatırım Hamlesi: ''Şimdi piramit ittifakı diye bi sistem var. Siz de altınıza 3 ülke buluyorsunuz...'' "Piramit İttifakı" adı verilen yeni bir yatırım sistemi sayesinde çok yakında ciddi bir gelir elde edeceklerini iddia eden Nijerya Hükumeti, Türkiye'yi de bu kazanca ortak etmek için temaslarını sürdürüyor. İlk olarak belli meblağda bir para vererek sisteme giren ülkelerin, sisteme yeni ülkeler buldukça sabit gelire kavuşacaklarını iddia eden Nijeryalılar, İstanbul Meciyeköy'deki ofislerinde başta Türkiye olmak üzere pek çok ülkenin Dışişleri Bakanlığı temsilcilerini ağırladılar. Bir süredir yeni bir iş ortaklığını anlatmak için ısrarla Türkiye'den randevu talep eden Nijerya hükumeti, sonunda Türk Dışişleri Bakanlığı yetkililerini Mecidiyeköy'deki ofislerine gelmeye ikna etti. Türkiye'nin yanı sıra Togo, Kenya, Fas ve Senegal gibi ülkelerin yetkililerinin de hazır bulunduğu görkemli bir kokteyl düzenleyen Nijerya Hükumetinin Temsilcisi Adelabu Quadri, gecenin açılış konuşmasında Türkiye'ye sitemde bulunarak "Bunca yıllık dost ülke Türkiye'nin kaç aydır telefonlarımıza çıkmayıp, bizi oyalamasına çok üzüldük gerçekten. Ne yani dolandırıcı mıyız biz? Israrcı olmamızın tek nedeni var o da sadece paraya çok sıkışık olduğunuzu bilmemiz" dedi. Kendilerinin de kardeş ülkeleri Kamerun sayesinde böyle bir iş ortaklığına dahil olma şansını yakaladıklarını dile getiren Quadri, "Değerli Türk kardeşlerim; inanın eğer sizi sevmesek şu sisteme dahil etmeyi düşünmezdik bile. Bakın, üye yaptığımız Togo gibi, Fas gibi ülkelerin hepsinin yetkilileri burada; bize inanmıyorsanız buyrun kendilerine sorun. Bizim bir müttefik var siz tanımazsınız, devlet başkanları 2 ayda Audi A6 çekti altına. Buyrun istediğinize sorun..." şeklindeki sözlerinin ardından, yatırım ortaklığı hakkında Türk yetkililere şu ayrıntıları verdi: "Sevgili arkadaşlarım, iki saattir 'Piramit İttifakı' diyorum da nedir bu sistem? Yanıtı gayet basit: En başta ülkeniz için cüzi sayılabilecek bir parayı vererek, üye ülkelerden biri oluyorsunuz. Mesela, biz Kamerun'un alt ülkesi olarak 1 milyar dolar vererek başladık bu işe. Ama niye verdik, çünkü kat be kat fazlasını alacağız zamanla, tiko para gelecek her ay. Yapılması gereken ise sadece sisteme üye olduktan sonra, sizin alt ülkeniz olacak 2 ülke daha bulmak. Altınıza gelecek ülkeler sizin sağ ve sol kollarınız oluyor. Onlar da tıpkı bizler gibi alt ülkeler buldukça ortak havuzdaki paralar piramitte yukarı doğru aktarılıyor. Yani, para kaybetmek diye bir şey kesinlikle söz konusu değil. 10-12 ülke bulsanız ayda 5 milyar dolarlık bir gelir neredeyse garanti. Hadi gelin, verin şu 1 milyar doları, siz de nasiplenin bu işin ucundan kıyısından..." Adelabu Quadri'nin konuşmasının ardından kokteyldeki ülkeler "Piramit..piramit.." şeklinde tempo tutarken, Türk yetkililer ise halen kafalarında bazı soru işaretlerinin olduğunu belirttiler. Özellikle buna benzer bir yatırımdan dolayı büyük zarara uğrayan Yunanistan ekonomisini örnek vererek "Valla, iyi güzel hoş da; biraz Saadet Zinciri'ne, Çiftlikbank'a falan benziyor sanki. Bilemiyoruz gerçekten..." diyen Türk yetkililerin bu çıkışına Adelabu Quadri "İyi yani, siz girmeyin. İleride iş işten geçtiğinde arkamızdan bakarsınız artık. Ekonominin yarını bu sistemde saklı" şeklinde sert bir karşılık verdi. Son yıllarda ekonomide atağa kalkan Arjantin, Romanya gibi ülkelerin bu sistem sayesinde her ay tıkır tıkır paraları götürdüğünü örnek olarak veren Quadri, sistem hakkındaki çeşitli dedikoduları ise "Bu yatırım mucizesini kötülemelerinden daha doğal bir şey olamaz. Kim ister Türkiye'nin, Nijerya'nın iyiliğini? O para kazanmadıklarını söyleyen ülkeler çalışmıyor, beceremiyor, sonra sisteme bok atıyorlar. İnanmayın siz öyle şeylere" sözleriyle yanıtladı. İkna olmuş gibi görünen Türk Dışişleri Bakanlığı yetkilileri "Aslında hiç de fena gözükmüyor; Arjantin, Romanya falan girmiş hep... Baya mantıklı gibi ama biz yine bi düşünelim" şeklinde kısa bir açıklama yaparken, Nijerya Hükumet Temsilcisi Adelabu Quadri ise son olarak şunları kaydetti: "Valla siz bilirsiniz. Tablo ortada; size temiz, canlı paradan bahsediyoruz. Biz şimdi Kazakistan, Ukrayna, birkaç ülkede daha tanıtım toplantısı yapacağız. Artık bu güzel para kimin kısmetiyse, bilemeyiz. Ha, ama biz yine de voliyi siz vurun isteriz tabii ki..."