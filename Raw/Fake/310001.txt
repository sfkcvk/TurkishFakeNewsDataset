Demokrasi Mitingi'ne Katılmayan Sıla'nın Konser İptalleri İçin Hükümetten Açıklama: ''Faşist miyiz biz ya aşkolsun? Son albümünü sevmedik o kadar...'' Demokrasi Miting'ine katılmadığı için havuz medyası tarafından hedef gösterilmesinin ardından son olarak konserleri de iptal ettirilen sanatçı Sıla Gençoğlu'yla ilgili olarak hükümetten de bir açıklama geldi. Açıklamada, özellikle son darbe girişiminin ardından demokrasinin değerini herkesten fazla kavramış olan Ak Parti'nin böyle bir uygulamaya imza atmasının mantıkla bağdaşmayacağı belirtilirken "Ne alakası var mitingle? Aşkolsun faşist miyiz biz? Sanatçının son albümünü sevmedik o kadar..." ifadelerine yer verildi. Yenikapı’da düzenlenen ‘Demokrasi ve Şehitler Mitingi’ öncesi “Darbelere karşıyım ama böyle bir şovun içinde olmayacağım” dediği için iktidara yakın medya tarafından hedef tahtasına oturtulan müzisyen Sıla Gençoğlu’nun İstanbul, Bursa ve Kayseri konserleri belediyeler, Ankara’daki konseri ise organizatör alışveriş merkezi tarafından iptal edilmişti. Konunun basına yansımasının ardından "Demokrasi mitingine katılmadığı için linç edilme" olayındaki çelişki de gündeme gelirken, AK Parti cephesi sessizliğini bugün yapılan bir basın açıklamasıyla bozdu. Konuyla ilgili olarak kameraların karşısına geçen Kültür Bakanlığı Müsteşarı Salih Uzunca, 15 Temmuz'dan bugüne ülkede yaşanan birlik duygusu ve demokrasiye sahip çıkma serferberliğine dikkat çekerken, bu dönemde demokrasinin en önemli değerlerinden olan düşünce ve ifade özgürlüğünün de başta hükümet olmak üzere herkes tarafından her zamankinden fazla benimsendiğine vurgu yaptı.   Bu bağlamda herhangi bir sanatçının düşünceleri yüzünden baskıya maruz kalmasının en başta demokrasi için canını veren insanlara karşı bir saygısızlık ve en basit tabiriyle ahlaksızlık olacağına işaret eden Uzunca, "Ancak demokrasiyi özümseyememiş faşist yönetimlere yakışan böyle bir uygulamanın hükümetimiz tarafından yapılacağını düşünmek bile abestir. Bunu iddia edenlere aşkolsun demek istiyorum. Biz hiç öyle insanlar mıyız?" diyerek şöyle devam etti: "Haa ama nedir, yine aynı demokratik kültür gereği bir sanatçının da eleştiriye açık olması lazım. Biz bu arkadaşımızın adı basında sıkça yer almaya başlayınca kimmiş neymiş bi inceleyelim dedik. Yani adını biliyorduk zaten de o kadar işte. İlk albümleri falan güzel şimdi yukarıda Allah var. Bir Saki olsun, Yabancı olsun, efendime söylim Yoruldum var mesela o da iyi... Ama o son albüm nedir öyle arkadaşlar? Kendini tekrar eden besteler, zorlama sözler, özensiz bir altyapı... Cık, olmamış yani... Kusura bakmasın ama bizim müdahale etmemize gerek bırakmadan kendisinin 'ben bu şarkılarla nasıl bu halkın karşısına çıkarım?' diye düşünüp konserleri iptal etmesi gerekirdi. Olan biten bundan ibaret. Kimse de altında başka bi şey aramasın..." Konser iptalleri, basında ve sosyal medyada başlatılan linç kampanyalarının sanatçının kendini sorgulaması ve geliştirmesi için de önemli bir fırsat olduğunu belirten Bakanlık Müsteşarı, "Biz hem kendisinin hem de diğer sanatçılarımızın iyiliği için çalışıyoruz. İnşallah sayın Sıla hanımefendi de bu süreçte biraz düşünüp 'ben neden mesela bir Dombıra yapamıyorum?' diye kendini sorgular." ifadelerine yer verdi.  Uzunca, bir soru üzerine iptal edilen konserlere bilet almış olan vatandaşların da mağdur edilmeyeceğini belirtirken, aynı gün ve saatte değerli sanatçı Uğur Işılak'ın sunacağı müzik ve demokrasi ziyafetine herkesin davetli olduğunu müjdeledi.