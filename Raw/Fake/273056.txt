TÜİK, ''sendeanlat'' Hashtag'inde Anlatılan Taciz Olayları Sayesinde Türkiye'nin Erkek Nüfus Sayımını Tamamladığını Açıkladı... Özgecan Aslan cinayetinin ardından, kadınların yaşadıkları taciz olaylarını anlatmaları için #sendeanlat hashtag'iyle Twitter'da başlatılan kampanya ilk meyvelerini vermeye başladı. Son yıllarda giderek yaygınlaşan kadına karşı şiddet, taciz ve tecavüz olaylarını afişe etmek için başlaltılan hashtag'e şu ana dek kadın kullanıcılardan yüzbinlerce tweet yağarken; Türkiye İstatistik Kurumu, hashtag'de tacizci olarak anılan şahısların sayısından yola çıkarak Türkiye'deki erkek nüfus sayımının büyük ölçüde tamamlandığını duyurdu.    Konuyla ilgili olarak sabah saatlerinde bir basın toplantısı düzenleyen TÜİK Nüfus İşleri Daire Başkanı Muzaffer Yancarlı, sosyal medyadaki kampanyanın kadına karşı tacizi önlemede ne kadar etkili olacağını henüz bilemediklerini ancak hiç beklemedikleri şekilde kendileri için oldukça değerli veriler sunduğunu kaydetti. Sayımın tamamen spontane bir şekilde geliştiğini belirten Yancarlı, dün akşam saatlerinden itibaren yaşanan gelişmeleri şöyle özetledi: "Ben o sıra evdeydim hafta sonu olduğu için. İşte Twitter'da o hashtag başlamış, bir iki saat sonra bi telefon geldi 'Muzaffer abi, senin de adın var tacizcilerde' diye. Önce tabi insan bi kötü oluyor. Sonra bizim nüfus istatistikleri dairesinden Özcan aradı, çok fırlama çocuktur ha. O da dedi 'abi kafana takma, ben 5 yerde çıktım, bizim daireden çıkmayan yok nerdeyse' dedi. Bi kaç eşi dostu akrabayı aradım, onların da adı geçiyormuş. Derken işte o sırada aklımıza geldi, ya biz bu işi sayım gibi yapar mıyız? Yaparız dedik. Pazar pazar geldik daireye çalışmaya başladık..." Hashtag'da bahsedilen olaylar ve kişilerden yola çıkarak ülkedeki erkek nüfus sayısını 37.634.432 kişi olarak belirlediklerini ifade eden TÜİK Daire Başkanı, aslında tam olarak 97.827.211 erkekten bahsedildiğini ancak aynı kişi tarafından yapılan mükerrer taciz vakalarını elimine ettikten sonra doğru rakama ulaştıklarını da sözlerine ekledi. Yancarlı, sayımda kullanılan teknik yöntemleri ise şu sözlerle aktardı: "Bazı vak'alarda plakalar verildiği için trafik tescil genel müdürlüğü'nden yardım istedik, sağolsun oradan arkadaşlar da yardımcı oldu. Plaka sahibinini söylediler... Bazı anlatımlar da tabii daha üstü kapalıydı. Biraz bilmece gibi de oldu bize. Mesela Muğla'dan bir hanım kızımız yazmış, işte şu semtte oturuyoduk, komşumuzdu demiş. Bir başka hanım aynı semtte farklı bir dönemde oturmuş, kırmızı kazaklı biriydi demiş. Biri okul arkadaşım demiş, aynı kişiyi başkası iş arkadaşı olarak tarif etmiş. Biri dayımın oğlu demiş, öteki aynı adamı halasının oğlu olarak tarif etmiş... Böyle böyle ipuçlarını birleştirip adres kayıt sistemiyle de entegre edince bu rakama ulaştık. TİB'deki arkadaşlara sorduk, rakam aşağı yukarı Google'da 'tecavüz izle video' araması yapanlarla aynı. Oradan da teyit etmiş olduk böylece... Doğruya doğru, biraz uğraştırdı ama baya da zevkli oldu ya..." #sendeanlat hashtag'inde yürütülen titiz inceleme sonucunda erkek nüfus sayımının neredeyse tamamlandığını ancak kadın nüfusunda geçen sayıma göre bir düşüş belirlediklerini belirten Yancarlı, kadın yurttaşlara da bir çağrıda bulunarak kampanyaya destek vermeye davet etti:  "Kadın sayımız 2012'ye göre 1-1.5 milyon kadar azalmış görünüyor. Şimdi tabii bazıları ölmüş, öldürülmüş olabilir. O yüzden tweet atamıyorlardır desek yine de bu kadar fark olmaması lazım. Bize öyle geliyor ki kimi kadınlarımız artık psikolojik midir nedir bilemiyorum hashtag'e katılmakta çekimser davranmışlar. Arkadaşlar, bugün açıkca bunları konuşmayacaksak ne zaman konuşacağız? Ben eminim bu ülkedeki her kadının anlatacak bir taciz hikayesi vardır. Lütfen Hasgtah'imize destek verelim... Haydi kadınlar, bir çırpıda sizin da sayım işi çıksın aradan..." Yancarlı, bir soru üzerine #sendeanalat Hashtag'i üzerinden nüfus sayım yönteminin ilerleyen dönemlerde de kullanılabileceğini ifade ederken, son olarak şunları kaydetti: "Elbette herkes için çok büyük kolaylık sağlayan bu çalışmanın devamlı olması temennimiz... Yanlış anlaşılmasın, tabii ki taciz tecavüz devamlı olmasın, o bitsin isteriz ama yani memleketin durumu da ortada. Gerçekçi olmakta fayda var. Bana sorarsanız senede bir falan bu sayımı yaparız gibi geliyor. Ayrıca illa bir kadına tecavüz edilip öldürülmesi de beklenmesin. Gerçi çok da beklenmesine gerek kalmıyor... Neyse artık..."