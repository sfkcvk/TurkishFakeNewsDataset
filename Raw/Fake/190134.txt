Önceki Hayatında "Meksikalı Şeker Kamışı İşçisi" Olduğunu Öğrenen Genç Şarkıcı Mertcan, Bu Durumu Kabullenmeye Çalışıyor  Türk pop müziğinin yeni seslerinden Mertcan, Ekim ayında çıkarmayı planladığı albümü için kapandığı stüdyosunda bu sabah bir basın toplantısı düzenledi. Uzun zamandır tüm kamuoyundan gizlemeye çalışmasına rağmen, önceki hayatında Meksika'da şeker kamışı işçisi olduğu gerçeğini daha fazla saklayamayacağını itiraf eden Mertcan, "Evet arkadaşlar, ne yazık ki durum bu. Diğer ünlü arkadaşlarımın hepsi önceki hayatlarında prens, prenses, dük, kontes falan güzelce takılmışlar ama bana düşen Meksika'da sabahtan akşama şeker kamışı toplamak olmuş" şeklindeki sözleriyle yaşadığı hayal kırıklığını anlattı.

 

Tam da yeni albümü öncesi, bu gerçeği kamuoyu ile paylaşmamasının içinde büyük bir ağırlık yarattığını ifade eden genç popçu, "Bir süre bu gerçeği inkar etmeye çalışsam da, en sonunda kabullenmekten başka bir çarem olmadığını anladım" diyerek başladığı konuşmasında önceki hayatı hakkında önemli detaylar verdi. Büyük umutlarla yattığı hipnoz koltuğundan böyle bir sonuçla çıkmayı hiç beklemediğini belirten Mertcan, "Valla hiç değilse en azından eski bir Rus çarı, o da olmadı Eflak Boğdan Prensi'yimdir diye hesaplıyordum. 'Daha aşağısı mümkün değil' demiştim kendi kendime fakat şeker kamışı işçiliği tam bir yıkım oldu benim için..." şeklindeki sözleriyle konuşmasını sürdürdü.

 

Hipnoz deneyiminin bir tür ölüm gibi olduğunu da kaydeden şarkıcı Mertcan, "Koltuğa oturduğunuzda her şey hızlıca bir film şeridi gibi gözünüzün önünden akıyor... Ha, benimkisi filmden ziyade Tarım ve Köy İşleri Bakanlığı'nın 'Bir ömürlük köylümüz' adlı eğitici belgesel filmi gibiydi." derken, önceki hayatı hakkındaki açıklamalarına şu şekilde devam etti:

 

"O koltukta şeker kamışlarına dair çok şey öğrendiğimi söyleyebilirim. Misal, alacakaranlıkta gidicen kamışa, gün doğdu mu eli ısırır. Onun dışında da bir şey yok valla; işte önceki hayatımdan bana geriye kalan miras bu kadar... Hayır yani, öyle dönemde Meksika'da bulunmuşum ki, ne bir Hugo Sanchez görmüşüm ne de bir devrim bi şey... Kendim sıkıcı olduğum gibi, dünyanın en karışık coğrafyası olan Latin Amerika'nın da en saçma dönemi yani. Hayır, biraz beklesem Che Guavera dönemini falan yakalıyorum ama yok yani, ona da vadem yetmemiş maalesef..."

 

Konuşması sırasında oldukça duygulanan ve zaman zaman gözyaşlarına hakim olamayan genç şarkıcı Mertcan, sözlerine bir süre ara vererek yeni albümünden bir parçayı sevenleri için seslendirdi. Alt yapısını Latin ezgileriyle süsleyerek yaptığı "Şeker Kamışı Kokulu Yarim" şarkısını, önceki hayatı ile barışmak amacıyla yaptığını dile getiren Mertcan, "Aslında enseyi o kadar da karartmamak lazım. Neticede hipnozda çok da geriye gitmedik. Ben inanıyorum ki, daha önceki hayatlarımda mutlaka bir şeylerin ucundan tutmuşumdur. Artık beylik, meylik bir şey de olsa üst yönetim kademesinde yer almışımdır. Kaç milyon yıllık 
dünya anasını satayım, vardır muhakkak bir şeyler illa ki..."

 

Yeni albümü öncesinde, önceki hayat deneyimi üzerinden yeterince sansasyonel bir gelişme yakalayamayan Mertcan, bundan sonraki hedefinin uzaylılar tarafından kaçırılmak olduğunu da açık yüreklilikle belirtti. Basın toplantısının sonunda 
"Meksika hipnozunda tarlalara çizilmiş devasa boyutta şekiller gördüm. Hatta 'Bu nasıl nadasa bırakmak, sende hiç akıl yok be Marcio, piç etmişsin tam kamışlık tarlayı' dedim komşuma içimden. Fakat sanıyorum ki, bu şekiller bi biçimde uzaylılara ilişkin... Şimdi evin çatısına çizdirmeyi düşünüyorum bakalım. Önceki hayatta yüzüm gülmedi, belki uzaylılar yüzümü güldürür..." derken, açıklamalarının ardından narkotik şube ekipleri tarafından uzun süre sorguya tabii tutuldu.