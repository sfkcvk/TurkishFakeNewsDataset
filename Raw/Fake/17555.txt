16 Yıllık Geçmişi Bulunan "Beyaz Yakalı Girişimciler Kulübü" İlk Projesini Hayata Geçirmeye Hazırlanıyor Beyaz yakalı çalışanların yeni iş alanları üzerine orjinal fikirlerini paylaşabilmelerini ve gerçekleştirecekleri projelerde ortak hareket edebilmelerini sağlamak amacıyla 1994 yılında kurulan Beyaz Yakalı Girişimciler Kulübü, aradan geçen 16 senenin ardından ilk projesini hayata geçirme yolunda kararlı adımlarla ilerliyor. Kurulduğu günden bu yana farklı sektörlerde binlerce girişimcilik projesini gündeme alan Kulüp üyeleri, ilk kez bu yıl "yemeksepeti gibi, ama biraz daha değişik" adlı projeyi neredeyse hayata geçirecek gibi olmanın tatlı heyecanını yaşıyorlar.
 
 
 1994 yılında, bankacılık sektöründe çalışan dört yakın arkadaşın, "istifayı basıp güneyde bir pansiyon açma" fikirlerini hayata geçirebilmek amacıyla kurdukları Beyaz Yakalı Girişimciler Kulübü, kurucu üyelerinin tamamımın 2 yıl evvel çalıştıkları bankalardan emekli olmalarının ardından yeni yönetimi ve 30.000'i aşkın üyesiyle halen Türkiye'deki beyaz yakalı girişimcileri bir araya getiren en önemli platform olma özelliğini elinde bulunduruyor. 
 
Üyeleri arasında mühendis, bankacı, yazılımcı gibi çeşitli meslek gruplarından çalışanları barındıran kulübün yönetim kurulu başkanı, yazılım mühendisi Ersin Özbükey (34), hayata geçirmek üzere oldukları ilk projelerinin duyurusunu yapmak için kulüp binasında düzenlediği basın toplantısına, "üyelerimizin bugüne kadar binlerce fikir geliştirmelerine rağmen herhangi birini gerçekleştirememiş olmalarının biraz cesaret kırıcı olduğunu kabul etmekle birlikte, bu makus talihimizi 2010 yılı içerisinde, bilemediniz en geç 2011 başı gibi kıracağımıza yürekten inanıyorum." sözleriyle başlayarak, camiaya güven aşılayan mesajlar verdi. 
 
 
Konuşmasında, ilk olarak "güneyde pansiyon açma" hedefiyle kurulan kulübün, geride bırakılan yıllar içerisinde "angora tavşanı yetiştirmek", "küçükbaş hayvan çiftliği kurmak", "ağırlıklı olarak ev yemekleri yapan küçük ve şık bir restoran açmak" gibi yüzlerce projeyi de gündeme aldığını belirten Özbükey, fikir üretiminde esas hareketlenmeninse internetin hayatımıza girmesiyle birlikte yaşandığına dikkat çekti. Bu dönemde, "Çin'den mal getirip, internet üzerinden satmak", "takas sitesi kurmak", "ilan sitesi kurmak", "İnternette günde sadece bir ürünü, çok ucuza ama sağlam satmak" gibi projelerin günde yaklaşık 600 ila 1000 arası üye tarafından dile getirildiğini söyleyen kulüp başkanı, sözlerine şöyle devam etti:
 
"Bütün bu fikirler hakkında saatlerce konuşup beyin fırtınaları yapmak, istifayı verip kendi küçük ama potansiyel vaat eden işlerimizin başına geçeceğimiz günlerin hayalini kurmak gerçekten çok zevkliydi ama düzenli yatan maaş yüzünden midir nedir, üzerimize nasıl bir atalet çöktüyse maalesef bugüne dek bunu becerebilen bir tane arkadaşımız çıkmadı. Baktık olmuyor, hepimiz ayrı ayrı bir şeyler söyleyip sonunda hiç bir şey yapmadan oturmak yerine bir tane proje seçelim bankacısı, mühendisi, avukatı artık kim varsa 30.000 kişi birden onu gerçekleştirmeye uğraşsın diyerek bu yıl bir proje yarışması düzenledik. Çünkü parasını pulunu geçtim artık bu iş bizim için tam anlamıyla bir namus meselesi haline geldi. Beyaz yakalıların da isterlerse, ama gerçekten çok isterlerse bir girişimcilik fikrini hayata geçirebileceklerini dünyaya göstermek zorundayız. İsterse hiç tutmasın, hemen ertesi gün batsın o iş, inanın hiç umurumda değil, yeter ki şu ölü toprağını bir atalım üzerimizden."
 
Yarışma sonucu birinci seçilen "yemeksepeti gibi, ama biraz daha değişik" adlı projeyle ilgili olarak basın mensuplarının sorularını da yanıtlayan Özbükey, "Tam olarak nasıl bir proje bu? Nesi daha değişik?" şeklindeki bir soruyu "Yani tam belli değil orası henüz... online alıverişle ilgili bir şeyler düşünüyoruz... üyelik sistemi olabilir... internetten sipariş verilecek..." şeklinde cevapladıktan sonra acilen ofise dönmesi gerektiğini söyleyerek toplantıya son verdi.