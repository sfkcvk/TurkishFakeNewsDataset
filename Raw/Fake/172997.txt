Komik Personel Tedarik Fuarı'nda, En Komik ve Yerel Aksanlı Çalışanlar Ziyaretçilerin Beğenisine Sunuldu Bu yıl 7.si düzenlenen "İstanbul Komik Personel Tedarik Fuarı", dün Lütfi Kırdar Kongre ve Sergi Sarayı'nda gerçekleşti. Türkiye çapında toplam 82 şirketin katıldığı fuarda birbirinden komik çaycı, servis şoförü, temizlikçi, güvenlik görevlisi gibi çalışanlar ziyaretçilerin beğenisine sunulurken, özellikle beyaz yakalı çalışanlarının sağda solda anlatabileceği kadar ilginç elemanı olmayan firmalar organizasyona büyük bir ilgi gösterdiler.

 

Organizasyonu üstlenen DUYEM Fuarcılık adına konuşan Muhittin Duyem, 2005 yılından bu yana düzenledikleri Komik Personel Tedarik Fuarı sayesinde bugüne kadar birçok orta ölçekli firmaya renk katacak, eksantrik eleman sağladıklarını belirtti. Sabah 9 - Akşam 6 çalışılan kurumlarda böyle elemanların iş yeri için çok değerli olduğuna değinen Duyem, "İş hayatının çok eğlenceli olmadığı hepiniz malumu. Sıkıcı görüşmeler, raporlar, projeler vesaire... İşte bu monotonlukta şöyle komik şiveli bir çaycı, şişman bir temizlikçi teyze ya da ofise gelip garip hikayeler anlatacak hafif dengesiz bir servis şoförü işletmeler için olmazsa olmaz..." diyerek, önemli bir ihtiyaca hizmet ettiklerinin altını çizdi. 

 

Hasan Abilerin, Gülden Teyzelerin, Remzi Amcaların beyaz yakalılar için sadece iş yerinde değil, sosyal hayatta da çok önemli olduğunu ifade eden Muhittin Duyem, "Bu insanlar işten çıktığında ne anlatacak sanıyorsunuz? Tabii ki koşa koşa arkadaşına gidip Hasan Abi'nin ne acayip bir adam olduğundan bahsedecek, Gülden Teyze'nin nasıl tatlı ama dünyadan bihaber olduğundan dem vuracak. Facebook'ta komik video paylaşmak gibi bi şey bu..." dedi. Daha sonra fuarın en çok ilgi gören elemanlardan Malik Abi'yi yanına alan Duyem, konuşmasına şu sözlerle devam etti:

 

"Bakın mesela bu Malik Abimiz, kendisi çaycıdır. Çok konuşur, at yarışı oynar, sürekli söylenir, fırsatını bulursa el şakası yapar, politikacılara küfür eder, kafasına eserse kimseye çay vermez. Hafiften de kadınlara asılır, o özelliği de kendisine ayrı bir renk katar. Şimdi tabii iş dünyasını iyi bilmeyenler için Malik Abi'nin pek bir numarası yokmuş gibi gelebilir ancak içerisinde azcık ciddiyet olan bir kuruma gidin, o zaman Malik Abi'nin ehemmiyeti ortaya çıkar. Nasıl her sigara molasında herkes onun yanına koşuyor, biraz kızdırıp ağzından laf alıp iki dakika kafa dağıtıyor, eş dost ortamında konuşacak mevzu bulamayınca 'Bizim Malik abi alem yaa' diye onun saçmalıklarını anlatıyor asıl o zaman anlarsınız..."

 

Fuarın katılımcılarından Eskiz İnsan Kaynakları Şirketi Halkla ilişkiler Sorumlusu Nilgün Atabol ise, özel olarak getirdikleri şoför Necdet Amca modeli hakkında basın mensuplarına bilgi verdi. Karadeniz şivesiyle konuşan ve sırf bu özelliğiyle bile ofise yeterince renk katabilen Necdet Amca'nın gençliğinde halinin vaktinin gayet yerinde olduğunu dile getiren Atabol, "Kendisi parasının büyük kısmını kumarda, alkolde yiyip, sonrasında da karısından boşanmış. Bi ara da içeriye girip çıkmışlığı var. Bu hikayeyi aralıksız 3 saat 27 dakika anlatma kapasitesine sahip Necdet Amcanın diğer önemli özellikleri de, sesinin güzel, kafasında bi iki tahtanın da eksik olması..." sözleriyle, elemanına duyduğu güveni gözler önüne serdi.

 
     
Katılımcıların Necdet Amca ve Malik Abi gibi modellerle bol bol fotoğraf çektirdiği "Komik Çalışan Tedarik Fuarı" toplamda 3 gün sürdü ve 726 sıradışı eleman sergilendi. Ziyaretçi sayısının 2500'e yaklaştığı öğrenilirken, şirketlerin en çok tikli modellere ilgi gösterdiği ve özellikle de güvenlik görevlisi tercihlerini tikli çalışanlardan yana kullandıkları da gelen haberler arasında.