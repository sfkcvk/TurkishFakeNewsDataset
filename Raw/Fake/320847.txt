Avukatlar Günü Yürüyüşüne Vatandaşlardan Yoğun İlgi: ‘‘Yaa şimdi bizim dededen kalan bir arsa var Balıkesir’de...’’ 5 Nisan Avukatlar Günü münasebetiyle çeşitli illerde baroların düzenlediği yürüyüşlere halkın da ilgisi büyük oldu. Bedava hukuki danışmanlık şansını kaçırmak istemeyen vatandaşlar, kimi yerlerde kolundan tutup çekerek, kimi yerlerde ise korteje ağ ve kanca atarak yakaladıkları avukatlardan alacak-verecek davaları ve dededen kalma arsalarıyla ilgili değerli bilgiler edindiler. Kutlamalar, Türkiye Barolar Birliği’nde düzenlenen panelle başladı. Panelde meslektaşlarına seslenen Barolar Birliği Başkanı Metin Feyzioğlu, geçtiğimiz yıllarda düzenlenen avukat yürüyüşlerini hatırlatarak herkesten bu kez daha dikkatli olmalarını istedi. Feyzioğlu, “Arkadaşlar lütfen bu yıl özellikle ağlara yakalanmamaya gayret edelim. En büyük zaiyatı hep orada veriyoruz. Safları sık tutalım, gruptan ayrılmayalım. Ha diyelim yakalandınız, bedava konuşup da piyasayı düşürmeyin çok rica edicem. 'Dosyayı görmem lazım, ben ağır cezaya bakıyorum pek anlamam aslında miras işlerinden' falan diye oyalayın. Azcık dirayetli olun...” diyerek önemli uyarılarda bulundu. Barolar Birliği’ndeki konuşmaların ardından törene katılan avukatlar topluca Bakırköy Adliyesi’ne geçti. Burada 47. Asliye Hukuk Mahkemesi’nde düzenlenen sembolik davaya tamamen hukuk çerçevesinde bakılması konulu piyesi izleyen avukatlar yer yer kahkahalarını tutamadı. Piyesin ardındansa geleneksel avukat yürüyüşü başladı. Yürüyüşün henüz ilk 50 metresi tamamlanmışken korteje elindeli uzun kancayla yaklaşan bir vatandaş yakaladığı 2 avukatla birlikte hızla olay yerinden uzaklaştı. Arkadaşlarını kurtarmak için hamle yapan avukatlardan 8'i de kalabalık bir grup tarafından üzerlerine ağ atılarak yürüyüşten kopartıldı. Kortej, kalan avukatlarla birlikte yoluna devam ederken, geride kalan avukatlardan yükselen "Şimdi tabii o arsanın tapudaki durumuna bakmak lazım önce bi", "Banka zaten ihtar yollamadan sizi direkt icraya veremez" şeklindeki çığlıklar yürekleri dağladı. İstanbul’daki Avukatlar Günü kutlamalarında bunlar yaşanırken, diğer illerden gelen çeşitli haberlerse şöyle oldu:  Sıhhiye’de bulunan Adliye Sarayı’ndan Kızılay istikametine doğru yürüyüşe geçen Ankara Barosu avukatları, Zafer Çarşısı önünde toplanan vatandaşlar tarafından “Şimdi davayı kazanırsak biz bir şey ödemiyoruz değil mi?” pankartı ve çiçeklerle karşılandı.  5 Nisan’ın Avukatlar Günü olduğunun öğrenilmesinin ardından 24 saatliğine hiçbir avukata şiddet uygulamama kararı alan Adanalılar, sıkıntıdan mübaşirlere saldırdı. 4 yaralıdan birinin durumu ağır.  Şehirde bulunan 2 avukatın karşılıklı olarak birbirlerini FETÖ’cü olmakla suçlaması nedeniyle Avukatlar Günü buruk geçti.  Avukat yürüyüşü esnasında esnaf tarafından esir alınarak soru yağmuruna tutulan bir kişi, uzun uğraşlar sonucunda kendisinin avukat değil nikah memuru olduğunu ispatladı.  Bundan 32 yıl önce başlattığı davası hala süren davacı Halil İbrahim Gözüpek (69) ile avukatı Yunus Yelenbal’ın (62) kavuşmasında göz yaşları adeta sel oldu. Yelenbal, “Halil İbrahim abi senin iş temyizde” demesinin ardından Gözüpek ile seneye tekrar buluşmak üzere sözleşti.