Türkiye Hiçbir Güvenlik Zafiyeti Bulunmayan 17. Canlı Bomba Eylemine Ev Sahipliği Yapmanın Gururunu Yaşıyor Ortadoğu gibi hayli karışık bir coğrafyada hiçbir güvenlik zafiyetine mahal vermemesiyle ünlü Türkiye, gurur tablosuna bir yenisini daha ekledi. Sultanahmet Meydanı’nda bu sabah gerçekleşen bombalı saldırıyla beraber 17. Herhangi bir güvenlik zaafiyeti bulunmayan eyleme imza atılırken; hem hükümet, hem de vatandaşların gururu görülmeye değerdi… Canlı bomba olduğu söylenen ve henüz kimsenin üstlenmediği bombalı saldırı ile ilgili ilk açıklama patlamanın hemen ardından emniyet kanadından geldi. “Arkadaşlar, yani zaten biliyorsunuz ama ben yine de söyleyeyim. Bu saldırıda da herhangi bir güvenlik zaafiyeti kesinlikle yoktur… Yani, aksini düşünen de yoktur diye tahmin ediyorum, haksız mıyım?” diyerek sözlerine başlayan İstanbul Emniyet İstihbarat Bölge Başkanı Hüsamettin Şenkan, konuşmasının devamında da herhangi bir güvenlik zaafiyeti olmadığını kesin bir dille vurguladı. Kendisini takip eden basın mensuplarından yağmur gibi gelen “Herhangi bir güvenlik zaafiyeti olması söz konusu bile değil elbette ancak teyit için soruyoruz ” şeklindeki cesur soruları da tebessümle karşılayan Şenkan, herhangi bir güvenlik zaafiyeti olmadığı yönünde daha detaylı açıklamanın öğleden sonra hükümet kanadından geleceğini vurguladı. Olayda emniyeti ve istihbaratı ilgilendiren herhangi bir güvenlik zaafiyeti bulunmadığını yineleyerek konuşmasını sürdüren Şenkan, “Arkadaşlar, buruk bir sevinçle ifade etmeliyim ki, olayda bizlik bir şey yok. İstihbaratlarımız tam, kimsenin şüphesi olmasın.” sözleriyle konuşmasına devam etti. Kendi aldığı notlarda bu hususun önceden bizzat altını çizmiş olduğunu ve gerekli uyarıları ısrarla yaptığını da sözlerine ekleyen kurt istihbaratçı, “Bak bu notlarda hep demişiz… Işid eylem yapabilir, PKK yapabilir demişiz… Yani görün bakın illa bunlardan birisi çıkıcak zaten bu da? Nedir? Önceden bilmekse bildik işte…” diyerek de olayda herhangi bir güvenlik zaafiyeti olmadığının kat’i suretle altını çizdi Şu ana kadarki en büyük eksikliklerinin yayın yasağı konusunda olduğunu söyleyen deneyimli başkan, özeleştiri yapmayı da ihmal etmedi. Emniyetin yasak koyma süresinin hala 25 dakikanın altına indirememesini eleştiren Şenkan, “Emriydi, kağıt işiydi en iyi ihtimalle 25 dakika sürüyor bu yasak işi. O arada işte biraz yayınlanıyor falan ya, o canımızı sıkıyor” sözleriyle iğneyi kendilerine de batırdı. Her ne kadar böyle de olsa olayda herhangi bir güvenlik zaafiyeti olmadığını sözlerine eklemekten çekinmeyen Şenkan, basın toplantısına şu sözlerle son verdi: “"Hadi bakalım çocuklar, iyi çalışmalar. Ne yazıyoruz? Zaafiyet yok, izaafiyet var. Size göre büyük bi patlama mesela bu, bize göre ohoo çocuk oyuncağı. O şekilde düşünelim. Evet, kolay gelsin. Siz buradan patlamaların olmadığı, spor haberi, magazin haberi falan yapılabilecek yerlere doğru hareket edin bakalım. Nasıl derler? Naş. How can you go away from Sultahahmet... "