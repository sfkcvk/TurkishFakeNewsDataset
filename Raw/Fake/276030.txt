Son Olarak Arda Turan'dan da ''Faizleri düşürün'' Talimatı Alan Merkez Bankası Başkanı, Ulus'ta Çıplak Koşarken Görüntülendi... Ankara Ulus'ta bulunan Gençlik Parkı'nda bu öğlen saatlerinde bir vatandaşın çıplak vaziyette gezindiği ihbarı üzerine olay yerine giden asayiş şube ekipleri gördükleri manzara karşısında şok oldular. Park boyunca "Arda Turan yaa! Lan o bile konuştu resmen!" diye bağırarak çıplak bir şekilde koşan vatandaşın Merkez Bankası Başkanı Erdem Başçı olduğu kısa sürede ortaya çıkarken, emniyet görevlilerinin Başçı'yı bankaya geri döndürme çabalarından ise henüz sağlıklı bir sonuç alınamadı.  Olay, bugün saat 16 civarında, vatandaşlardan gelen "Gençlik Parkı'nda 50 yaşlarında çıplak biri var. Etraftakilere 'O kadar iyi biliyorsanız siz gelin yönetin lan madem' diye bağırarak koşuyor" şeklindeki ihbarları üzerine ortaya çıktı. Park'a ilk ulaşanlar, Ankara Emniyeti Asayiş Şube Müdürlüğü'ne bağlı ekipler olurken, çıplak halde koşan Merkez Bankası Başkanı'nı başta tanıyamayan ve bacağından vurmak suretiyle etkisiz hale getirmek isteyen emniyet güçlerine olay yerinde bulunan Merkez Bankası çalışanları son anda engel oldu.  Park'ta bulunan Merkez Bankası çalışanlarından Semih Uzun, Başçı'nın bir süredir zaten çok iyi görünmediğini, öğle saatlerinde Arda Turan'ın "Ekonomimiz iyi, dolarda dalgalanma var, faizler düşmeli" açıklamalarını izledikten sonra ise tamamen kendisini kaybettiğini belirtti. "Böyle olacağı belliydi. Televizyon izlerken falan iyice böyle çenesine hakim olamaz olmuştu, böyle nası diyim... sanki..." diyen Uzun, bugün yaşanan gelişmeleri ise zaman zaman gözleri dolarak aktardı: "İşte en son bu sabah kafeteryada beraberdik. O sırada çok talihsiz bir şekilde haberlerde Arda Turan'ın konuşmasına denk geldik. Haberi izlerken gözucuyla şöyle bir baktım, yüzü sapsarı olmuştu. 'İyi misiniz başkanım?' dedim. Gözünü televizyondan hiç ayırmadan 'faiz...faizi düşürmezsek gruptan çıkamıyoruz... 3 puan düşürmem lazım faizi, en kötü 1 puan... tam bir kolej bankası havası yakaladık... Arda'nın bonservisini direkt bizim dolar rezervinden ödesek aslında... o da enflasyonu fırlatır, gene olmadı...' diye sayıklamaya başladı. Sonra da bir şey söylemeden odasına gitti. Aradan yarım saat geçti geçmedi, yakası bağrı açık bi şekilde bankanın kapısından koşarak fırladığını gördük. Güvenlikteki arkadaşlar arkasından koştular ama yetişemediler. Yolda ayakkabsını, kıravatını falan bulduk..." Cumhurbaşkanı ile yaşanan gerilimin ardından gerek ailesi, gerekse de banka personeli olarak Başçı'yı medyadan uzak tutmak için yoğun çaba sarfettiklerini ancak maalesef başarılı olamadıklarını kaydeden Uzun'un açıklamaları sürdüğü sırada, Başçı'yı bir bankta kıstıran emniyet güçleri ise Merkez Bankası Başkanı'nı ikna etmek için uzun süre dil döktü.  Komiser Yardımcısı Mustafa Laçin'in, "Sayın Başçı lütfen zorluk çıkarmayın. Üzerinize şu battananiyeyi alıp ofisinize geri dönün ve derhal bankalar arası kısa vadeli borçlanma faizlerini düşürün!" şeklindeki uyarısına bir vatandaş da ''Ne var yani faizleri düşürsen ve kısa dönem likidite sorununu nötralize etsen... Nötralize miydi o tam olarak? Neyse yani, düşür işte faizleri, üstüne de bişi giy. Tam hastalık havası bunlar" sözleriyle destek verirken, iyice kendini kaybeden Başçı, peşine taktığı bir grup polisle birlikte Kızılay yönüne doğru koşmaya başladı. Haber yayına hazırlandığı sırada emniyet güçleri ve Merkez Bankası Başkanı arasındaki kovalamaca Sakarya Caddesi civarında sürerken, milli futbolcu Arda Turan ise olayla ilgili olarak yaptığı açıklamada üzüntülerini dile getirdi. Kesinlikle Merkez Bankası'nın işine karışmak gibi bir niyetinin olmadığını vurgulayan Turan, "Bana 'Hollanda maçında naparız' gibi bir şey sordu gazeteci arkadaşlar. Şimdi durumumuz da ortada. Kazanırız desem dert, kazanamayız zaten diyemezsin... Ne bileyim ben de öyle konuyu değiştirmek için bir anda söylemiş bulundum. Yoksa anladığımdan değil..." diyerek Başçı ve ailesinden özür diledi.