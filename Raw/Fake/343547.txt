Türkiye, 4 Milyon Mülteciye Mal Olan 7 Yıllık Suriye Politikasının Meyvelerini Nihayet Toplamaya Başlıyor: Ucuz Patates... Yedi yıldır sürdürülen ve Türkiye'nin 4 milyon mülteciye ev sahipliği yapmasıyla neticelenen Suriye politikasında beklenen sonuçlar nihayet alınmaya başlandı. Ekonomi Bakanı Nihat Zeybekçi tarafından yapılan açıklamayla, Suriye'deki Türkiye kontrolü altında bulunan bölgelerden ucuz patates ithal edilmeye başlandığı öğrenilirken, 6 TL'ye dayanan fiyatların 2 TL'ye kadar düşmesi bekleniyor. Konuyla ilgili olarak basına konuşan Bakan Zeybekçi, Türkiye'nin Suriye'deki 7 yıllık sabırlı bekleyişinin meyvelerini nihayet toplamaya başladığını müjdeledi. ''Meyve demeyelim de tabii şimdilik sebze olarak aldık. Gerçi meyve diyen de var patatese... Neyse, cinsi ne olursa olsun neticede cesur ve kararlı dış politikanın bir sonucudur. Bugün sebze olur yarın bakmışsınız karpuz, kavun şeklinde meyve olur. Onlar da yetişiyor çünkü orada'' diyen Zeybekçi, önümüzdeki günlerde yeni müjdeleri olabileceğinin de sinyallerini verdi.  Harcanan milyarlarca dolar ve ev sahipliği yapılan 4 milyon mültecinin boşuna olmadığının görüldüğüne dikkat çeken Bakan Zeybekçi, ''En ihtiyacımız olan zamanda görüyorsunuz gittik patatesimizi rahat bir şekilde alıp geldik. Evet belki bazı bedeller ödendi ama neticede şu an vatandaşımız ucuz patates yiyebiliyorsa bu 7 yıllık bir emeğin sonucudur'' derken, hiçbir başarının kolay elde edilmediğine dikkat çekti.  Suriye politikası nedeniyle başta Ahmet Davutoğlu olmak üzere vaktiyle hükümeti eleştirenlerin şimdi hangi yüzle ucuz patates alıp yiyeceklerini merak ettiğini de sözlerine ekleyen Zeybekçi, şöyle devam etti: ''Senelerdir bizi Ortadoğu bataklığına girmekle suçluyorlar. Vay efendim şu kadar mülteci geldi de bu kadar bomba patladı da bilmemneler. Bunları diyenler şimdi 2 liradan patates alırken hiç utanmayacaklar mı acaba? Bu işler öyle oturduğun yerden aman ben etliye sütlüye karışmayayım demekle olmuyor. ABD ucuz petrol için ta dünyanın diğer ucundan geliyorsa, biz de sınır komşumuza girip karşılığını patates olarak alıyoruz. Yarın soğan lazım olursa onu da kimseden çekinmeden alır geliriz. Herkes imkanları dahilinde rızkının peşinde. Bunda utanacak çekinecek bir durum yok. Dünya böyle bir yer. Neyse, aziz milletimize şimdiden afiyet olsun...''