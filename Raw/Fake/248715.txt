90 Yaralı 142 Gözaltıyla Geçen 1 Mayıs'ta Korkulan Olmadı: Başbakan Erdoğan'ın Egosunun Sağlık Durumu İyi Günler öncesinden yapılan hazırlıklar, 39 bin polis ve 50 adet TOMA sayesinde halka kapatılan Taksim Meydanı'na 1 Mayıs'ta kimsenin girmeyi başaramaması Tayyip Erdoğan'ın egosu tarafından sevinçle karşılandı. Son 15 gündür Başbakan'ın egosunu yakından takip eden Başbakanlık Özel Doktoru Psikiyatrist Oğuzhan Şekerlemeci özellikle bu sabahtan beri tedbirleri en üst seviyeye çıkardıklarını belirterek "Anayasa Mahkemesi Başkanı'ndan azar yediği günden beri zaten teyakkuz halindeydik. Allah muhafaza, bugün 3-5 kişi o meydana girip bayramı kutlasa.. Ya da ne bileyim, geçmiş 1 Mayıslar'ı ansa Sayın Erdoğan'ın egosu onulmaz yaralar alabilirdi" ifadelerini kullandı. Günü dinlenerek geçiren Erdoğan'ın egosunun yarından itibaren tekrar yükselişe geçmesi bekleniyor. 1 Mayıs İşçi Bayramı dolayısıyla günler öncesinden adeta OHAL ilan edilen İstanbul'da korkulan olmadı ve Taksim Meydanı'nda kuş uçurtulmadı. Tüm Türkiye ve özellikle İstanbul'daki gelişmeleri yakından takip eden Başbakan'ın kurmayları 1 Mayıs'ı Tayyip Erdoğan'ın egosu için bir zafer olarak nitelendirirken, Başbakan'ın özel doktoru Psikiyatrist Dr. Oğuzhan Şekerlemeci ise emniyet teşkilatına şu sözlerle teşekkür etti: "Öncelikle herkese geçmiş olsun. Şimdi Sayın Erdoğan'ın yanından geliyorum, kendisinin ve egosunun durumu çok iyi. Yenikapı'ya kimsenin gitmemesi nedeniyle ufak tefek zedelenmeler oluştu ama anında müdahale edip kulağına 10 dakika boyunca 'Dünya lideri, unutma sen dünya liderisin, uzun dünya liderii' şeklinde fısıldayarak durumu stabilize ettik. Bugün birilerinin meydana girmesi halinde kendisinin egosunda gerçekten geri dönüşü olmayan yaralar açılabilirdi. Tüm endişemiz bu nedenleydi. Ancak çok şükür ki ciddi bir durum yaşanmadı. Hepimize büyük geçmiş olsun..." Başbakanlık'ta yaşananan bu sevince ortak olan isimlerden bir diğeri ise Tayyip Erdoğan'ın Başdanışmanı Arif Sağdesir idi. "Taksim ve çevresine yığılan 39 bin polisimize Başbakan'ımızın egosunu korumak için gösterdikleri insanüstü gayretten ötürü bir kez daha teşekkür ediyorum." ifadelerini kullanan Sağdesir, muhabirlerden gelen bir soru üzerine ise, polislere primin yine destanlı mestanlı bir açıklamayla ego cinsinden ödeneceğini, maddi bir ödül düşünülmediğini kaydetti. Konuşmasında Taksim'in Başbakan için neden çok hassas bir konu olduğuna da açıklık getiren Arif Sağdesir, her insanın farklı farklı yaratıldığını, Başbakan'ın da böyle olduğunu ifade etti. Başdanışman Sağdesir, "Ben de mesela ensemden çok huylanırım, kimse oraya dokunmasın isterim. Başbakan'ımızın da böyle bir hassasiyeti var. O da Taksim'e kafasına göre herkes gitmesin istiyor." derken, değil Başbakan normal bir vatandaş olsa bile böyle bir hassasiyete saygı gösterilmesi gerektiğinin altını çizdi.