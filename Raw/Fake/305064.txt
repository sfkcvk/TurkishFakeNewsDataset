Davutoğlu'nu Erdoğan'a Kaptıran Dış Mihraklar Hırs Yaptı: ‘‘Binali'yi önce biz devireceğiz!’’ Davutoğlu hükümetini indirme fırsatını Cumhurbaşkanı Erdoğan’a kaptıran dış mihraklar bu kez kararlı. Bugün kurulan 65. Hükümet ile birlikte düğmeye basan şer odakları, Binali Yıldırım'ı Erdoğan'dan önce indirmek için adeta kenetlenmiş durumda... Bir süredir Türkiye iç siyasetineki gelişmeleri uzaktan izlemekle yetinen Dış Mihraklar Türkiye Masası Direktörü Wilhelm Connor, bugün basın mensuplarının karşısındaydı. Deneyimli Mihrak, “Bir anlık rehavetimizden faydalanan Erdoğan'ın bir önceki hükümeti bizden önce düşürmesi bizim için nasıl diyeyim bir alarm zili niteliğinde oldu. Noluyor bize? Yapamıyorsak bırakalım bu işi diye günlerce düşündük..." sözleriyle günah çıkardı. “Bakın biz burada kaç tane dış mihrakız. Emin olun ekipteki herkes Türkiye’de bir darbe yapıp evine ekmeğini götürmenin peşinde. Söyler misiniz neden Sayın Erdoğan çıkıp rızkımıza mani oluyor? Rica ediyorum, herkes kendi işini yapsın..." diyen Connor, bundan böyle üzerlerindeki ölü toprağını atıp mücadeleye daha sıkı asılacaklarını da sözlerine ekledi. Connor, çiçeği burnunda Başbakan Binali Yıldırım’ı yakından tanıdıklarını belirtirken, bu durumun kendileri için bir avantaj olduğunu kaydetti. Ulaştırma Bakanlığı döneminde Marmaray’ı su bastırarak sabote etme, 3. Havalimanı’na yoğun bir şekilde kıskanmak suretiyle nazar değdirme, duble yol yaptırmamak için kasten çeşitli otoban projelerin geçtiği arazilere aşırı miktarda ağaç dikme gibi darbe girişimlerinde bulunduklarını söyleyen Connor, böyle şeyleri fazla kafaya takmayan rakiplerinin hayli zorlu olduğunu itiraf etti. Son olarak “Kolay değil, şansımızı deneyeceğiz. Bu defa Başbakan'ı indiren biz olmak istiyoruz ama tabii Erdoğan'ın iç saha avantajını da gözden kaçırmamak gerek. Neticede onun için tek bir söze bakıyor bu iş. Neyse, ne diyelim, iyi olan kazansın” diyen Dış Mihraklar Türkiye Direktörü, Binali Yıldırım'ı da Erdoğan'ın indirmesi halinde ise ekipte köklü bir revizyona gidileceğini belirterek takım arkadaşlarına gözdağı verdi.