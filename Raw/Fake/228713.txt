"Son görülme bugün 02:47" Mağdurları WhatsApp Genel Müdürlüğü Önüne Siyah Çelenk Bırakarak Basın Açıklaması Yaptı Akıllı telefonlardaki WhatsApp uygulamasının ''son görülme saati'' özelliği yüzünden ilişkilerde ortaya çıkan sorunlar nihayet sabırları taşırdı. Bu sabah WhatsApp Mesajlaşma ve İletişim Hizmetleri Tic. Ltd. Şti'nin Bakırköy şubesi önünde toplanan yaklaşık 200 kişilik grubun, binanın girişine siyah çelenk bırakarak yaptığı basın açıklamasında ''Bugüne kadar belki de evlilikle sonlanacak nice ilişkinin vebalini alan WhatsApp'ın Türkiye'deki tüm faaliyetlerini sonlandırmasını istiyoruz'' şeklinde ifadelere yer verildi. Whatsapp Türkiye Temsilciliği önünde bir araya gelen yüzlerce mağdur genç, tepkilerini öncelikle şirketin girişine siyah çelenk ve akıllı telefonlarını bırakarak gösterdiler. Facebook ve Twitter gibi sosyal paylaşım siteleri üzerinde organize olarak böyle bir eyleme imza atan grubun sözcülüğünü yapan Mert Simayen (27), öncelikle amaçlarının, kesinlikle birçok insana iş kazandıran bir şirketi yıpratmak olmadığını vurguladı. ''Biz sadece gençlerin evlendirilmesi için bu kadar uğraşılan bir ülkede, 'son görülme saati' gibi garabet bir özelliğin kaldırılmasının mücadelesini veriyoruz' diyen Simayen, sırf bu yüzden 3 yıllık ilişkisini geçtiğimiz hafta noktaladığını üzülerek ifade etti. Eylemci arkadaşlarının ''Boşver be olm, o kızın zaten ayrılacağı varmış'', ''Ya belki hayırlısı olmuştur. Bir kapı kapanmadan, başkası açılmaz'' şeklindeki desteklerine sessiz kalarak yanıt vermeyi seçen Mert Simayen, daha sonra yine WhatsApp'ı hedef alan açıklamalarına şu şekilde devam etti: ''Bugün bir ilişkinin başlamasından, sürdürülmesine kadar hangi hassas dengelere dikkat edilmesi gerektiği herkesin malumudur. Abisi, babası, Merveler'de kalması, sadece sarılıp uyumak istemesi derken zaten oldukça yıpratıcı süreçlerden geçiyoruz. Bir de tüm bunların üzerine Türk gençliğinin Whatsapp ile imtihan edilmesine, sadece gece geç saatlerde online oldu diye terk edilip, yalnızlığa mahkum edilmesine daha fazla sessiz kalamazdık. Hiç kimse merak etmesin, bu daha başlangıç... Mücadelemiz sürecek...'' Protestoların hedefi haline gelen WhatsApp Türkiye adına söz alan şirketin Halkla İişkiler Temsilcisi Berk Yılganer ise, ortada kendilerini ilgilendirecek bir durum olmadığını ifade etti. Kimseye aplikasyonu zorla yükletmediklerini, işine gelmeyenin de rahatlıkla telefonundan kaldırabileceğini söyleyen Yılganer; “Bize ne arkadaşım? Sabaha kadar çıt çıt mesajlaşsınlar diye biz mi dedik onlara, uyuycam dedilerse yatıp uyusalardı madem. İlla bir günah keçisi arıyorlarsa bir zahmet dönüp kendilerine baksın beleşçiler” sözleriyle, WhatsApp markasını kimsenin şahsi beceriksizliğinin odağı haline getirmeye hakkı olmadığının altını çizdi. Son olarak bir hususta daha açıklama gereği hissettiğini söyleyen Yılganer; “Ya hazır WhatsApp demişken, şu 20 kişiye göndermezsen paralı olacak gibi şeylere inanıp da boşuna insanları galeyana getirmeyin. Sonra bizim çağrı merkezi uğraşıyor bunlarla sabaha kadar. Sene olmuş 2013, hala spam peşindesiniz” sözleriyle de kullanıcıları daha duyarlı olmaya davet etti. Şirketin önünde toplanan öfkeli kalabalık, protestonun bir yere varmayacağını anlayınca olaysız bir şekilde dağılırken; aplikasyona yönelik öne çıkan tepkiler ise şu şekilde oldu:  : Hayır yani son görülme özelliğini kapatsan, bu sefer neden kapattın diye olay oluyor. Kapatmadığında iş dün gece 01.25'te ne diye WhatsApp'taydın'a geliyor. Yani bedava mesajlaşıyoruz diye çekilecek çile değilmiş. Bugünden tezi yok ben alırım 3310'umu gene yaşarım ilişkimi... Çağa ayak uydurmak suç mu arkadaşım?  Ben genel olarak bu telefonlardan hiçbir şey anlamadığım için burdayım evladım. Teknoloji mağduru bir insan olarak böyle bir protesto yapıldığını öğrenince koştum geldim, konuya çok hakim değilim. Benim hanım da zaten altı sene evvel sizlere ömür. Siz sağolun, siz…  Benimle ne alıp veremediği var bunların? Şuna bedava konuşma da ekliyim, ağzında gül tutan smiley koyayım diye çalışacağına anca Abidin kaçta online oldu, Abidin gerçekte kaçta uyudu... Yazıklar olsun sizin yazacağınız kod'a da, yapacağınız güncellemeye de…  Hayır sen WhatsApp'sın, ama bu özelliği kurcalaya kurcalaya zararsız hale getiren ben oluyorum? Vatandaş olarak ar-ge birimi kurduk sizin yüzünüzden resmen...Iphone'da şurdan saati kapa, Android'de wireless'ı kes, WhatsApp'a girerken o son görülme saati çıkmasın diye 3 Kuluvallah 1 Elham okuyup şansını öyle deneyen var.