Hayatından Son Derece Memnun Olduğu Belirlenerek Hastaneye Kaldırılan Ergenin Durumu Ciddiyetini Koruyor Burak Kelendir, yaşıtlarının aksine çevresi tarafından hayatından genel olarak memnun bir genç olarak biliniyordu. Hayattan duyduğu memnuniyet dün gece geç saatlerde tehlikeli seviyeyi aşınca Haseki Eğitim ve Araştırma Hastanesi’ne kaldırılarak tedavi altına alınan Kelendir’in durumu ciddiyetini koruyor. Yakınlarının yardımıyla güçlükle ayakta duran anne Sevim Kelendir, “Başlarda gençliktir, bir hevestir geçer dedik, pek üzerinde durmadık. O neşeli hareketler, o kendiyle barışık ruh hali, bizi içten içe kaygılandırıyordu ama olayın bu noktaya gelebileceğini tahmin etmemiştik. Durumun ciddiyetini anlayamamışız. İnsan tabii kendi evladı olunca konduramıyor böyle bir şeyi. Bir süredir tedavi de görüyordu ama anlaşılan geç kalmışız. Yine de Allahtan ümit kesilmez demekten başka yapacak bir şeyimiz yok.” sözleriyle umutlu bekleyişlerinin sürdüğünü belirtti. Acılı baba Mithat Kelendir ise, hatanın bir kısmının kendilerinde de olabileceğini ifade ederek, “Yani biz de evladımız üzerinde yeterince baskı kuramadık mı acaba diye kendimizi hep sorguladık. Ama yok, ne kadar zorladıysak da, ne üniversite sınavı stresi, ne aşk acısı, ne de sebepsiz ergen bunalımları, hiçbirini göremedik evladımızda. En son dün gece okulunu, ailesini, tüm akrabalarını, hatta bütün insanları ve genel olarak yaşamayı ne kadar çok sevdiğini anlatmaya başlayınca buraya zor yetiştik. Şimdi burada doktorlardan sağlıklı bir bilgi de alamıyoruz. Az önce bir tane hemşire, oğlumuzun içeride hastabakıcılarla kağıt oynadığını ve halinden oldukça memnun göründüğünü söyledi mesela. Kime inanacağımızı şaşırdık.” sözleriyle yaşadıkları çaresizliği ortaya koydu. Hastane başhekimi Selim Başkurt ise, Kelendir’in durumuyla ilgili olarak, bu tip vakalarda ilk 48 saatin çok kritik olduğunu ve bu süre içerisinde net bir şey söylemenin imkansız olduğunu söylemekle yetindi.