Sokakta Bulduğu İçi Para Dolu Çantayı Sahibine İade Etmeyen Onur Sürmeli, Harbiye'deki Lüks Dairesinde Basının Sorularını Yanıtladı: "Salaklığın lüzumu yok..." Yaklaşık iki ay evvel yolda bulduğu içinde tam 1.650.000 TL bulunan çantayı sahibine iade etmeyen Onur Sürmeli(32), Harbiye’deki yeni evinde basının sorularını yanıtladı. Çantanın içinde para olduğunu fark ettiğinde ne hissettiği hakkındaki soruları; “O an heyecanla ne yapacağımı tam olarak bilememiştim. Sahibinin gelmesini mi beklesem, karakola mı götürsem derken bayağı kararsız kalmıştım. Şimdi ise sakin kafayla ne kadar doğru yaptığımı görebiliyorum. 1.650.000 TL'den bahsediyoruz burada. Salaklığın lüzumu yok...” sözleriyle yanıtlayan Sürmeli, almış olduğu karardan duyduğu memnuniyeti dile getirdi. Çantayı nasıl fark ettiği hakkındaki soruları yanıtlayan Sürmeli; “Ben işsizim, o gün de biraz sirkecide dolanayım dedim. Karşı yönden gelen insanlar, 'bomba heralde hızlı biraz' falan diyerek panik halinde ilerliyorlardı. Biraz daha ilerlediğimde çantayı gördüm. Eli telefonda bomba ihbarı yapanlar, sağa sola koşuşturanlar derken müthiş bir cesaret örneği göstererek gittim çantayı açıp içine baktım. Bu örnek davranışımın da herkese ders olmasını diliyorum” diyerek, parayı son kuruşuna kadar hak ettiğini dile getirdi. Böyle durumlarda insanlık namına parayı karakola götürmesinin daha doğru olup olmayacağı da kendisine hatırlatılan Sürmeli; “Ahaha vallahi ne yalan söyleyeyim o ihtimal benim de aklımdan geçmedi değil. Çantayı elime alıp şöyle bir etrafta karakol var mı yok mu diye bakındım, ancak göremeyince de her işte bir hayır vardır diyerek ilk iş olarak emlakçının yolunu tuttum.” Olayın ardından bir süre arkadaşlarının ve yakın çevresinin tepkisiyle de karşılaştığını söyleyen Sürmeli; “Yok günahtır haramdır falan gibi itirazlar yükseldi başta. O biraz da hasetliklerinden oldu tabii. Oturduk tartıştık. Bu 10.000 lira, 20.000 lira değil ki gidip iade edeyim. Bayağı balya balya sıcak para. Neyse sonra kendilerine de 3-5 bir şey düşeceğine ikna olduktan sonra onlar da bana hak verdiler zaten.” diyen şanslı piç, konuşmasına şu sözlerle devam etti: “Sonraki süreç zaten bildiğiniz gibi, şahane bir ev ve her zaman aklımda olan tobacco shop fikri hayata geçti. İyi de kazanıyor şimdilik çok şükür. Yeri merkezi, ha bak insaniyet falan diyorlar, buyrun orada 4 kişi istihdam ediyorum ben. Sigortaları da eksiksiz yatıyor. Herkes benim gibi dört kişi çalıştırsa bu memlekette işsizlik mi kalır?” Bir anlık “ne oldum” heyecanı ile parayı çar çur etme lüksü olmadığını, paranın bu devirde hiç de kolay kazanılmadığını da sözlerine ekleyen Sürmeli; “vergisi, toptancısı, çalışanların maaşı derken bir ton masrafı var o dükkanın. Kolay değil... az çok da bırakıyor ama, çok şükür. bir de paranın işte harcayamadığım bir kısmı duruyor, şu karşı daireyi de düşünüyorum. Kiraya veririm, hem gözümün önünde ,hor da kullanamaz gelen. Ee, para zor kazanılı... arkadaşım, arkadaki... evet elinde mikrofon olan. Niye küfür ediyorsun arkadaşım sen oradan geldiğinden beri? Allah allah... Anlaşılıyor buradan ne dediğin... Çık git lan evimden, serseri!” diyerek basın toplantısını noktaladı.