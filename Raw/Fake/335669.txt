Karnesinde 9 Zayıf Bulunan Efe Aygül(15)'ün Zor Seçimi: ''Einstein gibi mi olsam yoksa kaportacı mı?'' İlk ve orta öğretimde bugün karnelerin dağıtılmasıyla birlikte yarıyıl tatili de başlarken, karnesinde 9 zayıf bulunan Bahçelievler Cumhuriyet Anadolu Lisesi 1. sınıf öğrencisi Efe Aygül kritik bir dönemecin eşiğinde.  Akşam saatlerinde babasının 'Gözüme görünmesin o p.venk" ihtarıyla birlikte önümüzdeki 15 günün önemli bir bölümünü geçireceği odasına çekilen Aygül, masturbasyon yaparak ve geleceğine dair önemli kararlar alarak geçirmesi gereken bu süreçte zaten pek kimseyi görmek istemediğini ifade etti.  Mevcut örneklere bakıldığında içinde bulunduğu durumun pek çok olasılığa açık olduğuna işaret eden Aygül, "Yani bakınca mesela Einstein'ın da dersleri çok kötüymüş. Hatta hocası bunun babasına demiş ki sizin bu oğlan okumaz alın bunu çalışsın zanaat öğrensin demiş. Aynı ben." diyerek dahi fizikçiyle aralarındaki benzerliğe dikkat çekti. Aygül, dahi fizikçiliğin üniversitede kadro verilmesi halinde masa başı bir iş olması ve sigortasının tam maaş üzerinden yatması gibi kendi içinde avantajları bulunmasına rağmen Türkiye şartlarında getirisi çok yüksek bir meslek olmadığını da sözlerine eklerken, kendisini bekleyen diğer olasılık olan kaportacılığın maddi anlamda önünün çok daha açık olduğunu ifade etti. "Yani tabii onun da zorlukları var. Yıllarca 3 kuruş paraya araba altlarında yatmak lazım. Bir defa Efe diye kaportacı olabiliyor mu ona bi bakmak lazım. Heralde adımı değiştirmem gerekecek önce. Ayrıca kiri pası olacak, sonra illa ki bir usta dayağı olacak ama dişimi sıkarsam 2-3 seneye altıma 2. el bi araba çeker miyim? Çekerim. En kötü ihtimalle sigara paramı çıkarır mıyım? Çıkarırım" diyen Aygül, 7-8 sene sonra kendi servisini açması halinde ise dahi fizikçilikte asla kazanamayacağı paraların söz konusu olacağını belirtti.  Aygül, bu ikisinden biri olamaması halinde en kötü ihtimalle YouTuber olabileceğini de vurgularken, salondan gelen "İnternet minternet de yok lan sana bundan sonra. Kapattırıyorum yarın interneti. O cep telefonunu da sabah masaya bırak" sesleriyle bu olasılığı şimdilik rafa kaldırmaya karar verdi.