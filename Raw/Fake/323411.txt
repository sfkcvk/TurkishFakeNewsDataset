Saksıda Sivri Biber ve Domates Yetiştirilen Balkonların İmara Açılmasına Yönelik Yasa Tasarısına Tepkiler Büyüyor... TBMM'de görüşülen Üretim Reform Tasarısı'nda, içerisinde domates ve sivri biber yetiştirilen saksı bulunan balkonların imara açılmasına yönelik madde tartışmalara neden olurken, tasarıya kamuoyunda da tepkiler büyüyor. TBMM Sanayi Komisyonu'nda görüşülen yasa tasarısına göre 1.5 metre kareden büyük ve içerisinde en az 2 adet sivri biber ve/veya domates yetiştirilen saksı barındıran balkonların imara açılmasına imkan veren madde bugün de sert tartışmalara neden oldu.  Komisyonda söz alan AK Parti Manisa Milletvekili Muzaffer Uygar, tasarının atıl durumdaki arazilerin kamu yararına kullanımınının önünü açacağına işaret ederken, kanunlaşması halinde Türkiye genelinde 13 milyon balkondan toplam 9.000 hektarlık bir arazinin sanayi ve turizme kazandılacağını ifade etti. Kamuoyundan gelen "El kadar arazide tarım yapıyoruz, ona da göz diktiler" şeklindeki endişe ve itirazların yersiz olduğunu da belirten Uygar, söz konusu balkonlardaki saksılardan çoğunlukla doğru dürüst bir ürün alınamadığına da dikkat çekerek şöyle devam etti:  "İnceledik, dikilen domateslerin önemli bir kısmı zaten domates falan vermiyor. Veren de çoğu zaman kızarmıyor bile, öyle yeşil yeşil duruyor. Hani o kadar uğraştık bari boşa gitmesin diye zorla yiyor vatandaşlarımız. Sivri biberde başarı oranı biraz daha yüksek evet ama onlar da niyet ettiklerinin aksine çoğunlukla tatlı biber yetiştiriyor. Şöyle adam gibi bi deli biber yetiştirebilen çok çok nadir. O yüzden bu balkonlar şu an bizim için niteliksiz tarım arazisi konumunda. İmara açılmalarının önünde herhangi bir engel yok..." Yine de itirazlara kulak vereceklerini ve ilk etapta yeterince acı sivri biber yetiştirenleri tasarıda yapılacak bir düzenlemeyle imar kapsamı dışına çıkaracaklarını da sözlerine ekleyen Uygar, komisyon çalışmaları sonunda gerçek üreticiyi mağdur etmeyecek bir orta yol bulunacağının da garantisini verdi.