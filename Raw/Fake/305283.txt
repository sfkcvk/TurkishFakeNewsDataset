Ülkede Bugüne Dek Saçma Sapan Açıklama Yapmamış Tek Yetkili Olan Devlet Malzeme Ofisi Genel Müdürü’nün Dilsiz Olduğu Ortaya Çıktı Aziz Yıldırım’dan Burhan Kuzu’ya, Yiğit Bulut’tan Hamza Yerlikaya’ya geniş bir yelpazede saçma sapan açıklamalar yapabilen isimlere sahip Türkiye'de gözler bugüne dek hiçbir falsolu demeci olmayan son yetkili Taner Özkul'a çevrildi. 14 yıldır Devlet Malzeme Ofisi Genel Müdürlüğü görevini yürüten Özkul'un başarısını konuşamamasına borçlu olduğu ortaya çıktı... Türkiye Cumhuriyeti sınırları içerisinde bugüne kadar hiçbir deli saçması demeci bulunmayan tek yetkili olarak kalan Devlet Malzeme Ofisi Genel Müdürü’nün üzerindeki sır perdesi sonunda aralandı. 27 yıldır çalıştığı DMO’da, son 14 yılını Genel Müdür olarak geçiren Taner Özkul’un dilsiz olduğunun anlaşılmasıyla birlikte kamuoyu rahat bir nefes aldı. Bugün Ankara’daki DMO binasında toplanan gazetecilere yönelik ilk açıklama Özkul’un Özel Kalem Müdürü Avni Alsancak’tan geldi. “Taner Bey zamanında engelli çalışan kontenjanından girdiği dairede, genel müdürlüğe kadar yükselmiş bir yöneticimiz. Herkese örnek olması gereken gerçek bir başarı ve azim hikayesi.” diyerek sözlerine başlayan Alsancak, konuşmasını şöyle sürdürdü: “Valla iş dolayısıyla en yakınındaki isim benim. Allah var, gerçekten de bugüne kadar kendisinin saçma denilebilecek hiçbir açıklamasına şahit olmadım. Bazen bazı sesler çıkardığı oluyor tabi ama bunları da demeç gibi ele almak doğru olmaz kanaatindeyim. Bazen de işaret diliyle bir şeyler anlatıyor ancak ona da ben pek vakıf olmadığım için sınırlı oluyor iletişimimiz. Orada saçma bir şey dediyse de günahı boynuna artık…” Taner Özkul’un 14 yıldır aynı görevde kalmasının da büyük ihtimalle saçma bir çıkış yapıp gündeme gelmemesi nedeniyle tamamen unutulmuş olmasından kaynaklandığını belirten Alsancak, bu durumun değişmemesi için basın mensuplarından yardım ricasında bulundu. Alsancak, "Gözünüzü seveyim arkadaşlar, siz de bu haberi arka sayfalarda falan ufak bir şekilde verin olur mu? Durduk yere başına iş açmayalım adamın. Şurada emekliliğine 1.5 sene kaldı, günahtır" derken, o sırada telefonda olan Sabah Gazetesi muhabirinin "Abi bomba haber yakaladım, hemen manşetten girin: 'SESSİZ PARALELCİNİN ÇİRKİN OYUNU!!'" şeklindeki sözleri basın toplantısının yapıldığı salonda yankılandı.  Haberin gündemi düşmesiyle birlikte Adalet Bakanlığı tarafından Taner Özkül hakkında inceleme başlatılırken, Fenerbahçe Kulübü Yönetimi de DMO Genel Müdürü'nü hedef alan sert bir açıklama yayınladı. “3 Temmuz’dan bu yana yaşanan süreçte sessizliğini koruyarak adeta kulübümüz üzerinde oynana oyunlara destek veren DMO Genel Müdürü'nün bir takım odakların maşası...” sözleriyle başlayan ve çok uzun olduğu için tamamını okumadığımız bildiri öğle saatlerinde kulübün web sitesinde yayınlandı. Haber yayına alındığı esnada AKP Keçiören Gençlik Kolları örgütü de Özkul’u protesto etmek üzere DMO Genel Müdürlüğü önünde toplanmaya başlamıştı...