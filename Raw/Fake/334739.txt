Birden Bire Patlayan Doğu Ekspresi Sevgisi, Kars'ta Endişeye Yol Açtı: ''Lan doğru söyleyin ölecek miyiz?'' Bu yıl durduk yere patlama yapan Doğu Ekspresi'yle Kars yolculuğu sevgisi, Kars'ta merak ve endişeyle izleniyor. Konuyla ilgili olarak bugün bir basın toplantısı düzenleyen Kars Belediyesi, gösterilen yoğun ilgiden dolayı mutlu olduklarını ancak 'Neden şimdi? Ne oldu ki durduk yere?' sorularını sormaktan da kendilerini alamadıklarını belirterek endişelerini kamuoyuyla paylaştı. Biletleri çıktığı gibi tükenen ve tur firmalarının da yoğun ilgisine maruz kalan TCDD'nin Doğu Ekspresi seferleri, Ankara'dan yola çıkarak 24 saat sonra Kars'ta sonlanıyor. Geçtğimiz yıla kadar sadece gezi meraklısı küçük bir grubun ve memleketlerine başka türlü ulaşma imkanı bulamayan Karslıların kullandığı seferin bu yıl tabiri caizse kapalı gişe olması şehirde şaşkınlıkla izlenirken, Belediye Başkanı Rıza Oracık da düzenlediği basın toplantısıyla endişelerini dile getirdi. "Öncelikle hemşerilerim adına bizi ziyarete gelen herkese çok teşekkür ederim. Niye olduğunu daha tam anlamamış olsak da hoş geldiniz sefa getirdiniz" diyen Oracık, başta memnuniyetle karşıladıkları bu ilginin şu an kendilerini endişelendirecek bir noktada olduğunu dile getirdi. Kars'ın tarihi ve doğal güzellikleriyle elbette görülmesi gereken bir yer olduğunu vurgulayan Oracık, "Ama yani bu geçen sene de böyleydi, ondan önceki sene de, ondan 10 sene önce de. Açıkcası Karsımız son 50 yıldır falan aşağı yukarı aynı, çok kayda değer bir değişiklik olmadı" derken, bu durumda "Neden şimdi?" sorusunun ister istemez akıllarına geldiğini de sözlerine ekledi. Oracık, kendilerinin fark etmediği bir değişiklik olup olmadığını anlamak için Kars ve çevresini didik didik araştırdıklarını ancak müsbet bir bulguya ulaşamadıklarını belirterek, şöyle devam etti: "Bir yerlerde gömü, altın falan çıktı da bizim mi haberimiz yok diye belediyemizin iş makineleriyle çeşitli yerlerde kazılar gerçekleştirdik oradan bir şey çıkmadı. Petrol yatağı falan mı var acaba diye Maden Tetkik Arama'dan arkadaşlara sorduk onların da öyle bir şeyden haberi yok. En son 'biz belki şehrin çok içinde olduğumuz için fark etmiyoruz, bir de dışardan bir gözle bakalım' diyerek belediyemizden 2 arkadaşı Ankara'ya yolladık. Doğu Ekspres'iyle tekrar Kars'a dönüp yabancı gözüyle bir bakacalardı şehrimize ama maalesef biletler tükendiği için Ankara'da mahsur kaldılar. Nisan ayına ancak yer bulabilmişler. Bakalım, baharda belki onlar gelince bir şeyler açığa çıkacaktır diye umuyoruz artık..." Birden bire ortaya çıkan bu ilginin kötü bir nedeni varsa da bir an önce kendileriyle paylaşılmasını talep eden Oracık, son olarak şunları kaydetti: "Hani teşbihte hata olmaz ama kendimizi ölümcül bir hastalığa yakalanmışız da bizden başka herkesin haberi varmış gibi hissediyoruz şu an. Şehre bizim haberimiz olmadan nükleer santral kuruldu da o mu sızıntı yapıyor? Zombi virüsü mü yayılıyor? Buraya doğru gelen meteor mu var? Lütfen bizimle açık konuşun, durumumuz çok mu kötü? Nedir bu böyle taziye ziyareti gibi art arda art arda insanlar geliyor? Tövbe estağfurullah ya ölecek miyiz arkadaş biz?"