Barkın Sezer Hayata Gözlerini Açtı Serkan - Nihal Sezer çiftinin ilk çocukları Barkın Sezer, dün sabah saatlerinde İstanbul Alman Hastanesi'nde hayata gözlerini açtı. Doğumunun hemen ardından göbeği kesilen Sezer, bu pazar günü yine aynı hastanede sünnet edilecek ve 2084 yılında kalp yetmezliğinden yaşamını yitirene kadar hayatında kayda değer pek başka bir şey olmayacak. 
 
Sezer'in doğumundan 1 hafta kadar sonra ilk fotoğrafları babası tarafından Facebook'a yüklenecek. Ebeveynlerinin arkadaş listelerindeki toplam 400 küsür kişiden 41 tanesinin beğenip, 26 kişinin de ne kadar tatlı bir şey olduğu ve ileride çok canlar yakacağıyla ilgili yorumlar yazacağı fotoğraflar, Barkın Sezer'in hayatının geri kalanı boyunca en fazla ilgi gördüğü anın bir hatırası olarak 2 yıl kadar daha babasının albümünde varlığını sürdürecek. Barkın Sezer, ilerleyen yıllarda bu fotoğrafları kendi facebook hesabında, "Bir Zamanlar Barkın" adlı albümde sergileyerek, listesindeki insanların sempatisini kazanmaya çalışacak. Kısmen de başaracak.   
 
Öğretim hayatına 2016 yılında Ataşehir 100. Yıl İlköğretim Okulu'nda başlayacak olan Sezer,  ergenliğe girene kadar öğretmenleri tarafından kendi halinde, çalışkan ve genelde uslu bir öğrenci, ergenlikten 17 yaşına kadar da "zeki ama çalışmıyor, kafası hep başka yerlerde" sıfatlarıyla anılacak. Liseden mezun olmasının ardından aklında kalacaklar ise; doğal olarak dünyanın en komik okul anıları ve sonraki yıllarda en fazla bir kere toplanıp, görüşebilecekleri arkadaş grubu olacak.
 
2028 yılında 6. tercihi olan Marmara Üniversitesi Uluslararası İlişkiler bölümüne girecek olan Barkın Sezer, üniversitedeki 2. yılında aynı bölümden bir kızla çıkmaya başlayacak. Okul bittiğinde evlenme planları yapacak olan genç çiftin ilişkisi toplam 2.5 yıl kadar sürecek ve birbirlerinden ölesiye sıkılmaları ile son bulacak. Barkın ayrıca üniversite yılları boyunca fotoğrafçılığa, sinemaya ve müziğe de merak salacak. Gitarda akor basmaktan öte pek yol alamayacak, 2. el aldığı fotoğraf makinesini de 1 yıl kadar hevesle yanında gezdirdikten sonra evde bir yerlere atıp sonsuza kadar unutacak. 
 
Barkın Sezer, 2033 yılında 1 sene uzattığı bölümünden mezun olarak, askerliği tecil ettirmek için hemen bir master programına yazılacak ve 9 ay kadar iş aradıktan sonra askerliğin uzayacağı söylentileri üzerine master'ını dondurarak apar topar askere gidecek. Vatani görevini kısa dönem yazıcı olarak Manisa, Kırkağaç'ta yapacak olan Sezer'in askerliği elbette çok kebap olacak.
 
2035 yılında askerlik dönüşü 8 ay kadar süren iş arama süresince KPSS'ye ve özel bir bankanın müfettiş yardımcılığı sınavına da hazırlanacak olan Barkın Sezer, bu süre sonunda her ne kadar kendi hayat tarzına hiç uymadığını düşünse de daha iyi bir şeyler çıkana kadar, 2061 yılında şube müdürü olarak emekliye ayrılacağı bankada işe başlayacak. 
 
Barkın Sezer, bankadaki ilk senesinde iş arkadaşlarından birine karşı platonik aşk beslemeye başlayacak, cesaretini toplayıp bir iki başarısız girişimde de bulunacak ama hatun onu sadece arkadaş olarak görecek. Sezer, bu aşkın izlerini silmek için 2036 yılında çıkmaya başladığı Merve Gülcen'le 3 ay içerisinde evlenerek mutlu bir yuva kuracak. Eşini kanserden yitireceği 2073 yılına kadar bir şekilde ayakta kalmayı başaracak olan evliliği süresince yine iş yerinden iki kişiyle kısa süreli ilişkiler yaşayacak olan Sezer'in, eşinin tatilde yaşadığı ufak maceradan ise hiç bir zaman haberi olmayacak. 
 
Evlendikten 1 yıl sonra mortgage'la ilk evlerini alacak olan Sezer çiftinin, 2 yıl sonra ilk çocukları olan Efe Serkan Sezer dünyaya gelecek. Efe'nin fotoğrafları 1 hafta içerisinde Barkın tarafından Facebook'a yüklenecek. Fotoğrafları 36 kişi beğenecek, 17 yorum yazılacak.