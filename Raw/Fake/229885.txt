Açık İlişki Vaadiyle Kandırılan Bir Genç Daha Nişan Batağına Çekildi... İstanbul Göngören'de yaşayan Kurtalmış ailesinin evi dün gece bir drama sahne oldu. Yaklaşık 8 ay önce, açık ilişki vaadiyle kandırılarak adım adım batağa çekilen Ö.Ş (25), akşam saatlerinde kız tarafının evinde düzenlenen sade bir törenle nişan yüzüğünü parmağına taktı. Olayla ilgili olarak yakın çevresine yaptığı açıklamalarda ortada abartılacak bir durum olmadığını ifade eden talihsiz genç, "Yani ailesi biraz sıkıntı çıkarmış da o yüzden formalite icabı bi şeyler takalım dedik... yoksa öyle takılıyoruz biz yaa..." sözleriyle neyin içine düştüğü konusunda en ufak bir fikrinin olmadığını gözler önüne sererken, otoriteler ise Ö.Ş'nin en geç önümüzdeki yaz dünya evine girmesine kesin gözüyle bakıyor. Güngören, Eskipinar Mahallesi'nde dün akşam saatlerinde yaşanan acı olayın yankıları hala sürerken, gelişmeyle ilgili olarak bugün ilk kez konuşan Ö.Ş, “yaa Nimet Teyze biraz sıkıntı çıkarınca biz de onun gönlü olsun diye bi şeyler yapalım dedik. Yoksa aramızda değişen bi şey yok” diyerek yüzüğün tamamen göstermelik bir şey olduğu konusunda ısrarlarını sürdürdü. Görgü tanıkları ise N.T(25) ile yaklaşık 8 aydır birlikte olan talihsiz gencin, 2 ay kadar önce genç kadının ailesiyle tanıştığını, çeşitli bahanelerle 3 kez evlerine misafir edildiğini, bir süredir N.T'nin yeğeni tarafından “enişte” olarak çağırıldığını ancak bu önemli ikazlara rağmen hala duruma uyanamayarak adım adım kendi sonunu hazırladığını ifade ettiler. Gencin yakın arkadaşlarından K.C(27), basına yaptığı açıklamada defalarca Ö.Ş'yi uyardığını ancak her defasında batağa biraz daha çekilmesine engel olamadığını söylerken göz yaşlarına engel olamadı. “Ne dediysek olmadı, dinletemedik. Gencecik bir insan daha hayatının baharında ellerimizin arasından kayıp gitti...” diyen acılı genç, kendisinin de 3 yıl kadar önce benzer yollardan geçtiğini ve şu an eşinin 2. çocuğa hamile olduğunu belirterek şöyle devam etti: “O zaman söyleseler, işin bu noktaya geleceğine ben de inanmazdım. İlk başlarda her şey toz pembeydi. Kimse kimsenin hayatına, nerede kimle ne yaptığına karışmıyor. Günde 10 kere telefonda konuşmak, Face'te relation göstereceksin gibi talepler yok. Hep böyle gidecek sandım. Sonra yavaş yavaş bebek fotoğrafları yollamalar, yakın arkadaşların düğünlerine, doğum günlerine birlikte gitme talepleri, 'bu ilişki nereye gidiyor' soruları başladı. Bir gün sevişmeye devam edebilmemiz için ailesiyle tanışmam gerektiğini söyledi. Mecbur kaldım, çaresizdim. Sonra perde bakarken buldum kendimi. Başıma ne geldiğini anladığımda büyük halasının elini öpüyordum ama artık çok geçti...” Son 2 senedir çocuğu anneye emanet etmek suretiyle eşiyle birlikte sadece 3 kez dışarı çıkabildiklerini ve her defasında 11 olmadan eve döndüklerini belirten K.C, son olarak “Tam ilki biraz büyüdü artık daha rahat oluruz derken şimdi de 2. si geliyor. 27 yaşında bir insanın hayatı bu olmamalıydı. Ben yandım şimdi sıra Ö.Ş'de mi? Daha kaç gencecik fidanı kurban vereceğiz?” sözleriyle yetkilileri göreve davet ederken, sinirleri bozulduğu için konuşmasına daha fazla devam edemedi. Resmi raporlara göre Ö.Ş'nin sadece bu ay içinde “serbest ilişki” tuzağına düşen 60. genç olduğuna dikkat çeken uzmanlar ise acilen gerekli önlemler alınmaması halinde bu sayının önümüzdeki senelerde daha da artacağına işaret ettiler. Gençlerin, kendilerine “açık ilişki”, “seks arkadaşı”, “ya takılıyoruz işte” gibi vaatlerle gelen şahıslara karşı dikkatli olmaları gerektiğini belirten uzmanlara göre, serbest ilişki ile sonu evliliğe gidecek klasik ilişkiyi birbirinden ayırt etmenin bir kaç basit formülü var: