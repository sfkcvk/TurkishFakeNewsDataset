Rusya, Suriye, İran ve Irak'ın Ardından AB'yle de Arası Bozulan Türkiye'den Gürcistan'a Tarihi Çağrı: ''Haftasonu napıyosunuz abi?’’ Suriye krizi nedeniyle yakın komşularıyla yaşadığı sorunların ardından Gezi Parkı olaylarıyla beraber Avrupa Birliği’nden de tepki görerek yalnızlaşan Türkiye, uzun süredir ihmal ettiği Gürcistan'la ilişkileri yeniden canlandırmak için girişimlere başladı. Dün sabaha karşı 03 sularında Dışişleri Bakanı Davutoğlu tarafından Gürcistan’ın Ankara Büyükelçisi'ne atılan "Abi uyudun mu? Kötüyüm de ben biraz bu ara..." SMS'iyle başlayan görüşmeler, Büyükelçi Tariel Lebanidze’nin bugün arayarak "Yaa kusura bakma abi, yeni gördüm mesajı. Nooldu iyi misin olm? Akşam çıkalım istersen" demesiyle resmi bir nitelik kazanırken, akşam saatlerinde Sakarya Caddesi üzerinde buluşan iki ülke yetkilileri uzun uzun dertleşerek hasret giderdiler. Sakarya Caddesi üzerindeki bir nargilecide bir araya gelen Davutoğlu ve Lebanidze, görüşme öncesi basına yaptıkları ortak açıklamada iki ülke arasındaki işbirliği ve enerji alanındaki yatırımların güçlendirilmesi gibi konuların gündeme alınacağını ifade ettiler. Daha sonra gazetecileri etrafına toplayan Davutoğlu “Ya arkadaşlar açıkçası şu an işbirliği falan konuşacak halimiz yok. Onu öyle adettendir diye söyledim. Moralimiz çok bozuk zaten. Ama siz yine böyle yazın gazetenize, hatta askeri işbirliğini de ekleyin. Bu AB’nin İran’ın falan ağzına laf vermeyelim şimdi. Atmaca gibi bekliyorlar zaten” sözleriyle özel ricada bulundu. Gürcistan Büyükelçisi’nin söylediği nargile ve çayların gelmesinin ardından ikili baş başa koyu bir sohbete başlarlarken, ilk sözü alan Lebanidze “yaa zayıflamışsın, rengin falan da gitmiş abi senin. Yapma böyle, koy gitsin yani. Ne ediyorsan kendine ediyorsun.” diyerek Türkiye’ye moral aşılamaya çalıştı. Büyükelçi’ye “Toparlıycaz abi ya. Bu ara pek iştahım yok, bi de çay sigara falan derken saldım kendimi ama spora yazılıyorum önümüzdeki hafta“ şeklinde yanıt veren Davutoğlu, “kusura bakmayın kendi telaşımızdan sizi de epeydir arayamadık ama hep aklımızdasınız inan. Esas Dışişleri Bakanınızı da arayacaktım o da gelsin diye… Adı neydi sen söyle? … Neyse işte onun telefonunu kaybetmişim ben ya sen versene bana…” diyerek şöyle devam etti: “Abi resmen hepsi bize cephe aldılar ya. Ama iyi de oldu biliyo musun? İnsan dostunu düşmanını böyle günde tanıyor işte.  Biliyosun zaten Suriye meselesi yüzünden İran’la Rusya'yla falan görüşmüyorduk epeydir. Bu gezi olayı polis bilmemnesi falan derken şimdi de AB'yle papaz olduk. E ABD desen güya bu Suriye işini elimize yüzümüze bulaştırdık diye epeydir bi afra tafralarda zaten. Ama var ya bunlar hikaye ben sana söyliym. Hep iyi niyetimizden kaybediyoruz biz. Bir de fazla dürüstüz. Ona öyle buna böyle yapamıyoruz. Bizde neyse o kardeşim, işlerine gelirse…” Büyükelçi Lebanidze’nin “Öyle tabii abi. Bir de siz haksızlığa hiç dayanamıyorsunuz. Aşırı dobrasınız” sözleriyle gaz vermesinin ardından gelen 2. çaylarla birlikte konuşmanın harareti daha da yükselirken, Dışişleri Bakanı Davutoğlu da “Eyvallah kardeşim. Bi de ben sana bi şey söyliym mi? Bu var ya AB'sinden tut da, Rusya'sına kadar hepsi aynı. Dini imanı para olmuş bunların” diyerek, bundan sonra Gürcistan’dan başka müttefik tanımayacaklarını net bir şekilde ifade etti.   Davutoğlu, dış politikada bugüne kadar bazı hatalar yaptıklarının ama bundan sonra herkese ederi kadar değer vereceklerinin de altını çizerken “Yani belki aramıyoruz sormuyoruz birbirimizi ama var ya eski dostuz olum biz. Gürcistan daha bi şey demeden gözünden anlarız ne düşündüğünü, o derece. Bugün benim başım sıkışsa kime gidicem? Size. Aynı şekilde siz de yani. Bak mesela yıllar sonra şurada  oturduk hemen iki dakkada eski muhabbete döndü iş. Biz başkayız be abi...Yıkamazlar yani bu dostluğu olum bak diyorum YI-KA-MAZ-LAR! O kadar" sözleriyle iki ülke arasındaki güçlü bağlara vurgu yaptı. Sohbetin devamında 5. çaylarla birlikte bir de tavla söyleyen iki ülke temisilcisi bir süre şakalaşarak tavla oynayıp eski günleri yad ettiler. Türkiye’nin 5-2 kazandığı oyunun ardından Bakan Davutoğlu’nun oldukça sevindiği gözlenirken, "Oh lan, ne zamandır herhangi bir ülkeye karşı bir şey kazanamıyorduk ha iyi geldi bu” sözleri nargilecide neşeli bir hava estirdi.   Keyifli geçen akşamın sonunda bundan sonra daha sık görüşmeye söz veren iki taraf, önümüzdeki cumartesi ortaklaşa "Tiflistanbul" atkısı yaptırma konusunun da masaya yatırılacağı Game of Thrones'un 3. sezon finalini izleme gecesinde buluşmak üzere vedalaştı. Gürcistan temsilcilerinin geceye 2,5 litrelik Cola ve acılı cipsle katılması beklenirken, Türk tarafının da gerekli hallerde verilmek üzere yeterli sayıda alt eşofman hazırladığı gelen bilgiler arasında.