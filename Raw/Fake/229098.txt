Marmaray'daki Su Sızıntısı Sebebiyle Bölgeye İntikal Eden İlk Tesisatçı Ekibinden Kötü Haber: ''Tesisatın komple değişmesi lazım...'' Marmaray'daki su sızıntısı iddiaları üzerine derhal olay yerine intikal eden ilk tesisatçı ekibi, yaptığı incelemelerin ardından çarpıcı açıklamalarda bulundu. 18 yıllık deneyimli usta Haşim Ahmet Edinli (42) sızıntının geldiği düşünülen Kuzey Segment'teki ıslaklığın normal ölçülerde olmadığını belirtirken, ''Valla kırmadan bir şey söylemek doğru olmaz ama tesisatın tamamen yenilenmesi gerekebilir. Yoksa ileride çok daha büyük masraf çıkartır bu, benden söylemesi..'' sözleriyle de yetkilileri uyardı. Marmaray’daki su sızıntısı iddiasının yerinde incelenmesi ve gerekli hallerde ilk müdahalenin yapılması için yetkililer tarafından göreve çağırılan Sirkeci esnafının tecrübeli ismi Haşim Usta ve çırağı Samet Ortanca akşam saatlerinde olay yerine ulaştı. 
  
İlk olarak Kuzey Segment’e gelerek işe koyulan Haşim Usta, kendisinin çağırılmasıyla ilgili olarak kamuoyunda dile getirilen “Böyle normal ustayla mı çözülecek bu iş?” tedirginliğinin yersiz olduğunu belirtti. Deneyimli tesisatçı “Yav hiç olur mu öyle şey, ben de Sirkeci’deyim Marmaray da Sirkeci’de. Komşuyuz nihayetinde. Esnaflıkta komşuya kötü iş yapılmaz... Şimdi her olayda tutup elin Japon’unu mu çağıracaklar? Belli ki bir conta falan gevşedi, nedir yani, sıkarız olur biter” diyerek çevresine güven telkin etti. İlk incelemesinde ufak bir su sızıntısının varlığını tespit eden Haşim Edinli, “Bak, bak elimle şöyle gezdirince na şurada bombe var görüyo musun” sözlerinin ardından işaret ettiği bölgeyi Hilti ile kırmaya çalışırken yetkililer tarafından son anda durduruldu. ''Yani tabii mal sizin, siz bilirsiniz ama sızıntı içeriden, kırmak gerek'' diyen deneyimli usta, suyun geldiği bölgeye silikon sıkarak ilk müdahalesini gerçekleştirdi. İşi gereği bu tip durumlarla çok sık karşılaştığını ve kimsenin panik yapmaması gerektiğini vurgulayan Haşim Edinli, çırağına ''Oğlum mal mal bakma da git şu su saatini kapat'' şeklinde seslenirken, elindeki ingiliz anahtarıyla birlikte açıklamalarına şöyle devam etti: ''Piyasada adam gibi iş yapan esnaf kalmadı... Aha buyur işte, kim sıkmışsa bunu düşman gibi sıkmış mübarek... Bunu az sıkıp bırakacaksın, yoksa contası aşınır.. Hah.. Alın, kendiniz bakın... Conta diye bir şey kalmamış... Yok yok... Bunu ana vanadan kapamak lazım aslında... Boğazın Karadeniz tarafını tıkayabilecek tülbent mülbent gibi bişiler var mı? Oğlumm! Samet! Koş bi bak evladım...'' Kamuoyunun endişelerini gidermek adına tesisata ekstradan teflon şerit sardığını da belirten Haşim Usta, ''Yani tabii bu şekilde bir süre idare eder de aslında buraya komple fayans kaplamak lazım... Öyle daha uzun ömürlü olur, hem sizin de kafanız rahat eder... Ama tabii biraz masraflı o iş... Neyse karar sizin'' derken, kendilerinin aynı zamanda fayans işi de yaptığını, düşünürsek bir kolaylık göstereceğini de sözlerine ekledi. Alet çantasını topladığı sırada 13-14'lük anahtarı yukarıda unuttuğu anlaşılan çırağına da çıkışan Haşim Usta, ''50 defa dedim şu takım çantasını adam gibi topla, alet senin namusun diye ama yok.. Aklı bir karış havada'' sözlerinin ardından minik yardımcısını tokatlaya tokatlaya Üsküdar yönüne hareket eden tren vagona doğru yol aldı