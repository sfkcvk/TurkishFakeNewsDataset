Ortadoğu Ülkeleri, Hangi Vahşet Fotoğrafının Kime Ait Olduğunu Netleştirmek İçin Ortak Bilirkişi Heyeti Oluşturuyor... Çatışmaların ve katliamların tüm şiddetiyle sürdüğü Ortadoğu'da, tarafların kamuoyu yaratmak için kullandığı vahşet ve işkence görüntülerindeki karmaşa da olayları daha içinden çıkılmaz bir hale getirmeye devam ediyor. Cizre'yle ilgili paylaşılan fotoğraflardan bir kısmının Gazze'de çekildiğinin anlaşılmasının ardından, dün de İsrail'de hükümete muhalif gazetelerden Haaretz'in "Gazze'de vahşet!" başlığıyla paylaştığı yaralı çocuk görüntülerinin Cizre'de çekildiğinin ortaya çıkması bardağı taşıran son damla oldu. Ortadoğu'daki güçlerin ortak sorunu haline gelen "yanlış fotoğrafla dezenformasyon" için ilk somut adımsa bugün atıldı. Türkiye, İsrail, Suriye ve Irak'ın başını çektiği ülkeler, oluşturulacak ortak bir bilirkişi komisyonu ile hangi vahşet görüntüsünün, hangi ülkenin hangi bölgesinde ve ne zaman çekildiğini belirleyerek bilgi kirliliğinin önüne geçmeye çalışacaklar.  Konuyla ilgili olarak bir basın toplantısı düzenleyen İsrail Dışişleri Bakanı Avigdor Liberman, toplu sivil ölümleri ve çocuklara yönelik şiddetin bir Ortadoğu gerçeği olduğuna dikkat çekerken, "Şimdilik bu durumu değiştirecek bir adım atılması zor gibi görünüyor ama en azından kimin hangi tarihte ne kadar sivil öldürdüğünün netleştirilmesi için birlikte adım atılması mümkün" sözleriyle komisyonun kuruluş gerekçesini açıkladı.  "Bakıyorsunuz Suriye'de çekilen bir görüntü Türkiye diye verilmiş. Ertesi gün Türkiye'de çekilen Irak diye veriliyor. Irak'ta çekilen Yemen'e mal ediliyor. En son işte biz yaşadık. Cizre'de elleri kopan bir çocuğu bizim basınımız tuttu Gazze'de diye servis etti. Neticede bu coğrafyada aşağı yukarı herkes esmer ve kavruk olduğundan aradaki farkı ilk bakışta anlamak kolay olmuyor." diyen Liberman, her ülkeden eşit sayıda uzmanın katılımıyla oluşturulacak bilirkişi heyetiyle bu tarz karışıklıklarının önüne geçilebileceğini kaydetti.  İsrail Dışişleri Bakanı, bilirkişi heyetinin, basını ve sosyal medyayı 24 saat takip ederek ortaya çıkan bir görüntünün gerçek lokasyonunu ve çekildiği tarihi belirleyeceğini ve dezenformasyon tespit edildiği takdirde anında müdahale edeceğini de sözlerine eklerken, ortaya çıkacak olan gerçek rakamların günün birinde çatışmaların sona ermesi halinde herkesin ne kadar kadın-çocuk öldürdüğünün hesaplanmasında da faydalı olacağına dikkat çekti.  Önümüzdeki haftadan itibaren çalışmalara başlayacak olan komisyona şu ana dek 9 ülke uzman vereceğini açıklarken, Türkiye tarafından yapılan "Komisyonun çalışmaları geriye dönük işlemesin. Bundan sonrakilere bakılsın." önerisi ise ilk gündem maddesi olarak tartışmaya açılacak.