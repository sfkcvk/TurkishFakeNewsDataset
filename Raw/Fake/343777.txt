Bir Aylık Salsa Dersi, Yine Düğün Halayının Gazabına Uğradı... Gelinin ısrarıyla başlanan ve düğün gecesi tüm davetlilerin ağzını açık bırakması beklenen 1 aylık Salsa dersi, bir kez daha halay kurbanı oldu. Trajedinin adresi bu kez İstanbul Maltepe'de bulunan Yakamoz Düğün Salonu idi. Murat - Sinem Fenerci çiftinin düğün telaşı içerisinde binbir fedakarlıkla aldıkları Salsa dersi, henüz 2. dakikasında ortada koşturan pembe gelinlikli 2 kız çocuğu tarafından sabote edilirken, çocukları pistten alma bahanesiyle araya giren akrabaların gelin ve damadı aralarına almasıyla Salsa bir anda damat halayına dönüştü. Haftada 2 kez mesaiden sonra gidilen toplam 16 saatlik kursun sonunda uzaktan bakıldığında Salsa'yı andıran bir kareografi çıkarmayı başaran çiftin emekleri gözlerinin önünde yok olurken, bir süre Salsa'yla halay karışık bir figür yaparak direnmeyi denedikten sonra halaya teslim olan gelin Sinem Yaşar Fenerci gözyaşlarına hakim olamadı.  ''Allah kahretsin 30 defa dedik şu çocuklar sahip olun diye. Kardeşin nerde? Niye bakmıyor abi?'' diyerek olaydan görümcesi Nihal Fenerci'yi sorumlu tutan acılı gelin, gözyaşlarına hakim olamazken, Murat Fenerci ise topu gelinin sarhoş dayısı Muzaffer Ayhanlar'a attı. ''Ne alakası var abi? Benim kardeşim çocukları almaya gelmişti, esas senin dayın piste atlayıp ortalığı karıştırdı'' sözleriyle suçlamaları reddeden Fenerci, terli gömleğiyle halay başı olan dayıya daha fazla votka verilmemesi konusunda garsonlara kesin emir verdi.  Haber yayına hazırlandığı sırada 7. turuna girilen halay yeni katılımlarla her geçen saniye büyürken, piyanistin Erik Dalı Gevrektir'e geçiş yapmasıyla birlikte düğün salonunda olaylar tamamen kontrolden çıkma nokasına doğru ilerliyor.