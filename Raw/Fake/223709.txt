Son Olarak Olimpiyatlar İçin İkiye Bölünen Türkiye, Gözünü ''iPhone 5s mi Galaxy S4 mü'' Tartışmasına Çevirdi Geçtiğimiz gün yapılan iPhone 5s lansmanının ardından tekrar alevlenmeye başlayan iPhone-Samsung tartışması, güvenlik birimlerini harekete geçirdi. İstanbul Emniyet Müdürlüğü tarafından bu sabah yapılan açıklamada, şehir içinde kontrolsüz şekilde yapılacak telefon tartışmalarının halkın güvenliği için tehlike arz edeceğine vurgu yapılırken; “Artık tüm maaşı telefonlara yatırdığınız için mi bilmiyoruz ama bu konuda her iki kanatta da oldukça radikal gruplar tespit ettik. Tartışacaksınız evlerinizde sabaha kadar tartışın, ona laf yok; ancak dışarıda yapacaksanız bu işi gidin Kazlıçeşme Meydanı‘nda yapın“ denilerek, gösterilen alan dışına çıkacaklara müdahale edileceğinin sinyali verildi. İstanbul dışındaki kentlerde de yer yer yaralanmalara varan olaylar olduğu bildiriliyor. İstanbul Emniyet Müdürlüğü adına gazetecilerin karşısına geçen Basın ve Halkla İlişkiler Sorumlusu Fatih Yabanel, “Şu an için mümkün mertebe tartışmacıları şehir merkezinden uzak tutmaya çalışıyoruz. Hayır yani yaptığı yapacağı Facebook’a girip fotoğraf yüklemek olan adam, burada bilmemne telefonunun bilmemne aplikasyonda ötekine nazaran % 0.05 daha iyi performans gösterdiğinden falan bahsedince insan ister istemez kıllanıyor“ diyerek sözlerine başladı. “En temizi gidin Kazlıçeşme’de yiyin birbirinizin başını, kimseyi de bu işe bulaştırmayın” diyen Yabanel, İstanbul’un, merkezi lokasyonlarda gerçekleşecek olası bir kutuplaşmayı daha kaldıramayacağının altını çizdi. Kent çapında geniş güvenlik önlemlerinin alındığını belirten Emniyet Basın Sözcüsü, sağduyulu vatandaşlardan da yardım talep etmeyi ihmal etmedi. Yabanel, “İşyerlerinde, toplu taşıma araçlarında, kamuya açık alanlarda bu tartışmayı yaptığını gördüğünüz kişileri 155'e ya da en yakın güvenlik birimine ihbar edebilirsiniz.“ derken, olaylara derhal müdahale edileceğinin garantisini verdi. Özellikle yeni telefon alacağı için fiyat/performans araştırması yapan vatandaşları da uyaran Yabanel; “Dikkat ediyoruz, yeni telefon almayı ‘bir üst modeli çıksın da’ diyerek erteleyenler bu tartışmaları en çok alevlendirenler oluyor. ‘Hacı ne alsam ya, sen memnun musun iPhone‘dan, Galaxy‘den’ diye diye nifak tohumları ekiyolar. İyi niyetlerinden şüphemiz yok ancak onlara da buradan sesleniyoruz: Lütfen alacaksanız alın artık şu telefonu. Daha fazla milleti oyalamayın...” diyerek toplumun her kesiminin üzerine düşeni yapmasını gerektiğini belirterek toplantıyı noktaladı. Emniyet Müdürlüğü’nün açıklamaları sonrası İstanbul'da gergin bekleyiş sürerken, ülke çapında ilk acı haberse Gaziantep’ten geldi. Nizip ilçesinde bir parkta başlayan iPhone-Galaxy tartışması kısa sürede karşılıklı yumruklaşmaya dönüştü. Ailelerin de karışmasıyla büyüyen olaylarda şu ana kadar 3 kişi yaralanırken ilçede geniş güvenlik önlemleri alındı. Görgü tanıkları ise kavganın ardında, iki aile arasında yıllardır süren IOS – Android husumeti olduğunu belirtiyorlar. Gün boyunca diğer illerden gelen haberler ve son durum ise şöyle:  Alsancak’ta karşı karşıya gelen iki grup arasındaki tartışmada sinirler gerilince, denize çok sayıda iPhone ve Galaxy fırlartıldı. Fazla büyümeden yatıştırılan olaylardaki maddi zararın 120 bin lira civarında olduğu tahmin ediliyor.  Nokia 3310 kullanımın halen yoğun şekilde sürdüğü Yozgat'ta şu ana dek herhangi bir olay çıkmadı.  Balabanlılar Köyü Geleneksel Galaxy S4 ve Dut Festivali’ni basan bir grup iPhone yanlısı, Samsung'çuları darp etmelerinin ardından dutları da alarak olay yerinden uzaklaştı. Jandarmanın bölgede takibi sürüyor.  Tamamen iPhone'cuların kontrolünde olan Aydın'da şehrin giriş ve çıkışlarında konuşlanan Apple fanatiklerinin, bölgeye Samsung girişini engellemek için bagaj aramalarına devam ettiği bilgisi alındı.  Samsun istikametinden gelerek Denizli'ye devam etmekte olan özel bir firmaya ait otobüsün verdiği molada "Biz Samsun'luyuz, Samsung'çuyuz" sloganı atan grupla "Burası iPhone-Karahisar" cevabı veren yerel halk arasında yaşanan sözlü tartışma, şehirlerle ilgili başka herhangi kelime oyunlu bir slogan bulunamaması ve mola süresinin bitmesi sayesinde büyümeden bitti.  Ülke çapındaki yoğun tartışma ve kavga ortamında sessizliğini koruyan Kayseri'de, halkın hangi tarafı seçmesi gerektiğine ilişkin AKP yönetiminden açıklama beklediği öğrenildi.  Sokak ortasında arkadaşına iPhone 5s'i anlatırken Samsung'çular tarafından linç edilmek istenen bir genç, Apple Store'a sığınarak uzun süre güvenlik güçlerini bekledi.