Turizm Bakanlığı'ndan Elde Kalan Son Turistlere Vefa Örneği: Taksim Meydanı’na 'Saç Ektiren Arap' Heykeli Dikiliyor Kültür ve Turizm Bakanlığı, Taksim'in simgelerinden olan ''Saç ektirmeye gelen Arap" turist figürünü ölümsüzleştirmek için harekete geçti. Konuyla ilgili olarak bakanlıktan yapılan açıklamada, heykelin hali hazırda İstanbul'a gelmeye devam eden tek turist grubuna bir vefa borcu olduğunun altı çizilirken, projeyle turizmin de canlandırılması hedefleniyor.  Son dönemde yurtdışından gelen turist sayısında yaşanan düşüş ve sektörün içinde bulunduğu sıkıntılarla ilgili olarak hükümetten yeni bir hamle geldi. Böylesine zorlu bir dönemde Türk turizmine en kayda değer katkının İstanbul’a saç ektirmeye gelen Arap turistler tarafından yapıldığına dikkat çeken Bakanlık Müsteşarı Ekrem Albaz, hem kendilerine şükran borcunu ödemek hem de hala saç ektirmeyen Arap varsa onları da ülkemize kazandırmak için geliştirilen yeni projeyi bir basın toplantısıyla duyurdu. Bakanlık Müstaşerı, Taksim meydanına dikilecek olan '' " heykeli için bir yarışma düzenleneceğini açıklayarak şöyle devam etti: “Heykeli dikilecek olan Arap kardeşimizi bu yarışmanın neticesinde belirleyeceğiz. Çok yoğun bir ilgil olacağını düşünüyoruz. Neticede az buz bir şey değil. Hem saçlarını geri kazanıyorsun hem Taksim’e heykelin dikiliyor. Dünyada başka yerde böyle bir turistik uygulama yok arkadaşlar. Prensip olarak şöyle iki kafalı bir heykel düşünüyoruz. Hani öncesi-sonrası gibi. Her iki halini de verelim ki bundan sonra geleceklere de bir örnek olsun. Dünya çapında ilk sıralarda gelen saç ekimi sektörümüzün de bir tanıtımı yapılmış olsun öylece...” Turizm Bakanlığı’ndan gelen açıklamanın ardından Beyoğlu Belediyesi de projeye destek olmak için devreye girdi. Beyoğlu Belediyesi Kültür İşleri Daire Başkanı Kazım Tunçkan, “Gerek bizim belediye olarak Taksim'i bitirme gayretlerimiz, gerekse de kimi terör örgütlerinin eylemlerine rağmen saç ektirmeye hevesli Arap dostlarımız halen buraya gelmeyi sürdürüyorlar. Onlardan başka herkes arkasına bile bakmadan kaçtı ama kel Araplar asla pes etmediler. Hem bu cesaret ve kararlılıklarını ödüllendirmek hem de Taksim'de kalan tek turistler olmalarına dair bir nişane olması bakımından bu heykelin dikilmesi boynumuzun borcudur” sözleriyle projeden duydukları memnuniyeti dile getirdi. " " sloganıyla tanıtımı yapılacak olan heykel yarışması için seçmeler önümüzdeki hafta başlayacak ve adaylar Taksim Meydanı'na kurulacak olan Kültür Bakanlığı stantlarından başvurularını yapabilecekler.