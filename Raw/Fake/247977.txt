TÜİK, 2014 Nisan Verilerini Açıkladı: ''Seviyorsan aç konuş abi'' Gazıyla Yola Çıkanların Yüzde 47'si Konuya Bile Giremedi, Yüzde 38'i Arkadaş Olarak Görüldü... Bahar aylarının gelmesiyle beraber sevgili bulma sezonu da resmen açılırken, hormonlarının öncülüğünde “Bu sefer kesin açıp konuşuyorum” diye yola çıkan milyonlar, açıklanan ilk verilere göre bu yıl da sınıfta kaldı. TÜİK tarafından her yıl Nisan ayının ortasında yayınlanan “Bir An Gaza Gelip Açıp Konuşanlar Başarı Endeksi”ne göre şu ana dek yalnızca %2’lik bir kesim mutlu sona ulaştı. Her yıl olduğu gibi bu sene de endeksin tartışmasız lideri “Konuya hiç giremeyenler” olurken, “Friendzone’a takılanlar” %38’lik bir oranla ikinciliğe oturdu. 1-22 Nisan arası “Bir An Gaza Gelip, Açıp Konuşanlar Başarı Endeksi”nin değerlendirmesini yapmak adına basın mensuplarının karşısına çıkan TÜİK Bireysel Endeksler Daire Başkanı Hamit Yurdal, her yıl bu dönemde yoğunlaşan hareketliliğinin kendileri için şaşırtıcı olmadığını kaydetti. Yurdal, “Ne yazık ki güzel havalar gençlerimizi olmayacak işlere sürüklüyor. Artık nereden cesaret geliyorsa. Tipine falan da bakmadan hiç. Neyse...” derken, kurum olarak derledikleri istatistikleri basın mensuplarıyla paylaştı. Bu verilere göre Türkiye çapında açıp konuşmanın ardından yaşananlar şöyle; %47 Konuya hiç giremeyip muhabbeti "ya sende statik notları var mı?"ya bağladı %28 “Ama ben seni arkadaş olarak görüyorum” cevabıyla yıkıldı %14 Kafasına çanta, vazo, briket, canlı kedi vb. cisimler yedi %8  Hala telefonuna dakika yüklemeye çalışıyor %2  Yeni bir ilişkiye yelken açtı %1  Diğer Açıklanan sonuçların arasından yeni bir ilişkiye başlayan %2’lik kısmın iyi okunması gerektiğini kaydeden Daire Başkanı Yurdal, “Yani burayı öyle laylaylom sevgili oldular gibi kabul etmeyin direk. İşin aslı çok öyle değil. Bu dilimde kızla tam konuşurken kızın babasına yakalanıp küt diye kendini nikah masasında bulan da var. İlişki falan derken öylece evlendi o çocuk” sözleriyle yaptıkları araştırmanın ibret dolu hikayeleri de barındırdığını kaydetti. %1’lik “Diğer” kısmına da dikkat çeken Yurdal, nicelik olarak az olan bu dilimin, nitelik açısından çok farklı vakaları barındırdığının altını çizdi. “Bu diğer dediğimiz kısımda bir arkadaşımız var. Şimdi ismini verip rencide etmek istemiyorum. Bu arkadaş, kızı arayıp konuşmuş sonunda, konuşmuş... Gitmiş kızın nikahında çeyreğini takıp ‘Mutluluklar diliyorum’ diyebilmiş çocukcağız. Gene kibarlığımızdan bunlara ‘diğer’ dedik, yoksa bizim uzman yardımcıları o kategoriyi ‘ahaha mallar ya’ diye adlandıracaktı” diyen Daire Başkanı, bir başka ne işe yarayacağı tam bilinmeyen endeksin açıklanmasında birlikte olma dileklerini ileterek toplantıya son verdi.