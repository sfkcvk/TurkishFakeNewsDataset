Milli Piyango'dan Yeni Şans Oyunu: Her Hafta İflas ya da Konkordato İlan Edecek Şirket Sayısını Bil, Büyük İkramiyeyi Kazan! Milli Piyango İdaresi, bir süredir piyasalarda yaşanan iflas ve konkordato akımından yola çıkarak tasarlanan yeni şans oyunu 'Konkor Loto'yu basına tanıttı. Her cuma düzenlenecek çekilişle o hafta içinde batan firma sayısını doğru bilenlerin büyük ikramiyeyi kazanacağı 'Konkor Loto'da ayrıca firma adı tahminine göre ayrı ayrı kuponlar da yapılabilecek.  'Konkor Loto'nun tanıtımı için bugün basın mensuplarının karşısına geçen Milli Piyango İdaresi Genel Müdürü İsmail Aygül hayli heyecanlıydı. Aygül, ''Dün bir ayakkabıcıyla bir seramikçinin konkordato ilan ettiğini okuyunca birden böyle bir fikir aklımıza geldi. Bir süredir kurumda arkadaşlarla kendi aramızda bugün kim batar acaba diye ufak tefek bahisler yapıyorduk zaten. Ben mesela bu hafta en az 2 inşaatçı bekliyordum ama ayakkabıcı çıktı. Gerçekten de paranın kimde olmadığı hiç belli olmuyor” diyerek, fikrin ortaya çıkış öyküsünü aktardı. Her cuma akşam saat 21'de çekilişi yapılacak olan 'Konkor Loto'da, o hafta mesai bitimine kadar batacak firma sayısını doğru olarak bilenlerin 1 milyon TL'lik büyük ikramiyeyi bölüşeceğini belirten Aygül, doğru tahmin eden çıkmaması halinde ikramiyenin bir sonraki haftaya devrederek heyecanın katlanacağını da sözlerine ekledi. Para ödülünden önce farklı alternatifleri değerlendirdiklerini de kaydeden Milli Piyango Genel Müdürü, “Hani oyuna bir renk katalım hem de bu sıkışıklıkta cebimizden para çıkmasın diye önce batan şirketlerden en büyüğünün işletmesini verelim dedik ama onu sorduk soruşturduk pek rağbet olmadı haliyle. Gene en iyisi nakit para. Hem bu şekilde piyasaya biraz nakit de girmiş olur. Belki kazanan bir iş falan kurarsa ekonomiyi de canlandırır.” ifadelerine yer verdi.  Aygül, oyunun adını başta 'Kriz Loto' olarak düşündüklerini ancak yanlış anlamalara mahal vermemek için bundan vazgeçtiklerini dile getirdi. "Aslında oyun tam olarak bir krizi fırsata çevirme oyunu ama tabii şu an ortada bir kriz olmadığı için onu diyemiyoruz. Başka bir durum var. Maddi buhran diyebiliriz, efendime söyliyim finansal uçuruma yuvarlanma diyebiliriz. Şey yapmamak lazım yani öyle kriz-mriz diye ortalığı velveleye vermemek lazım" diyen deneyimli Genel Müdür, son olarak şunları kaydetti: “Konkor Loto'da ayrıca toplam sayıyı tahmin etme dışında isim isim firma yazarak da kupon yapma olanağı mevcut. Yalnız orada manipülasyonlara yer vermemek için şans oyunumuza katılacak vatandaşların çalıştıkları firmaların adlarını yazmaları yasak. Bu şekilde bir durum tespit edersek kuponlarını iptal edeceğiz. Şimdiden herkese bol şans diliyorum...”