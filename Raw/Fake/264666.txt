Ekim İtibariyle Hala Sahilden Bacak Fotosu Paylaşan Ceren Özbalan (27)'ın Mahsur Kaldığı Yerden Yardım Çağrısı Yaptığı Anlaşıldı Dün 12:37'de Instagram ve Facebook üzerinden sahilden bacak fotoğrafı paylaşan Ceren Özbalan (27)'ın ailesi ve yakın çevresi her şeyden habersizce beğeni ve yorumlarda bulunurken, Kaş'ta tatil yaptığı zannedilen genç kız ile ilgili gerçek ancak akşam saatlerinde ortaya çıktı. Kaş yakınlarında gittiği ve bugüne kadar saklı kalmış Tendos sahilinde mahsur kaldığı öğrenilen Özbalan, AKUT ve Jandarma tarafından kurtarıldıktan sonra yaptığı ilk açıklamasında, "Ya gerçekten inanılmaz ama 92 like, 29 yorum gelmiş. Bir kişi de çıkıp 'Ceren senin o dağın tepesinde ne işin var?' diye sormamış. Yazıklar olsun." sözleriyle yakınlarına sitem etti. Kendisinden uzun süre haber alınamamasının ardından ailesinin jandarmaya haber vermesiyle başlatılan aramalar sonucunda kamp yaptığı ormanlık alanda mahsur kalmış halde bulunan Ceren Özbalan, helikopterle Antalya Devlet Hastanesi'ne getirildi. Yapılan kontrollerden sonra taburcu olan şanssız genç kız hastane çıkışında yaptığı açıklamalarda, şarjı bittiği sırada son çare olarak fotoğraf paylaştığını söylerken şu ifadeleri kullandı: "Burdan tüm arkadaşlarıma teessüf ediyorum. 'Tendos'ta mahsur kalma keyfi' diye fotoğraf paylaşıyorum, onlar like yapıyor. Bir kere hiç mi beni tanımadılar? Serçe parmak ojem sıyrılmış, pedikür eksik... Ben ne zaman öyle fotoğraf paylaşmışım da bu sefer paylaşıcam... Hiçbir şey anlamıyorlarsa orta parmağın üzerindeki tek kıldan anlamaları lazımdı çok zor durumda olduğumu... Ben öyle birisi miyim... Aşk olsun hepsine... 92 like alıp da bu kadar üzüleceğim aklıma gelmezdi inanın" Gazeteciler tarafından kendisine yöneltilen, "Neden arkadaşlarınızı aramadınız?" şeklindeki soruya tepki gösteren Özbalan, "Ya aramaz olur muyum, hepsini aradım ama hangisini aradıysam 'Ya canım keşke ben de orada mahsur kalsaydım', 'Biz it gibi çalışalım, sen oralarda tatil yap' diyerek beni dinlemediler" ifadelerini kullandı. "@tendossahil with 0 others" diye check-in bile yaptığını sözlerine ekleyen şanssız genç, henüz olayın şokunu atlamadığını ve çok yorgun olduğunu söyleyerek açıklamalarını sonlandırdı. Türkiye'den yaşanan bu olay ve kurtarma operasyonu Instagram'ın ABD'deki merkezinde de büyük bir memmuniyetle karşılandı. Instagram Ortadoğu Sorumlusu David Youthnam yaptığı açıklamada "Evet... Bugüne kadar belki milyonlarca böyle bacak fotosuna katlanmak zorunda kaldık. Belki Instagram'dan soğuduk. Belki bacak fetişimizi kaybettik ama görüyorsunuz bugün bu sayede bir can kurtuldu... Değdi be onca çile çektiğimize" diyerek ekip olarak gururlu olduklarını vurguladı. Ceren Özbalan olayında bir kez daha ortaya çıktığı gibi sosyal medyanın gücünü kimsenin yadsıyamayacağına da değinen Youthnam, "İnşallah bi gün de, boğazına yemek takılan birini masadaki yarım tiramisu'dan tespit edecek bilince ulaşılabiliriz. Tüm çalışmalarımız bu yönde" sözleriyle, geleceğe dair planlarının da ipuçlarını vermiş oldu.