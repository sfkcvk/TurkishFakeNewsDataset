Israrla 15 Sene Önce Ülkede Buzdolabı Olmadığını İddia Eden Cumhurbaşkanı Erdoğan, Türkiye'yi Endişelendiriyor: ''Ya söylediği şeye gerçekten inanıyorsa?'' Cumhurbaşkanı Erdoğan'ın dün akşam katıldığı bir radyo programında ülkenin durumundan şikayet eden vatandaşlara teessüf ettikten sonra bir kez daha 15 sene önce ülkede buzdolabı olmadığını iddia etmesi seçim öncesi sağlığıyla ilgili endişeleri artırdı. Programda vatandaşlar tarafından ekonomi, eğitim ve sağlık gibi konularda dile getirilen şikayetleri dinledikten sonra iddiaların gerçek dışı olduğunu söyleyen Cumhurbaşkanı Erdoğan, 15 sene önce, 2003 (yazıyla iki bin üç) yılında evlerde buzdolabı ve fırın bulunamadığını belirtmişti. Daha önce de Sakarya mitinginde AKP döneminde her eve buzdolabı girdiğini ifade ederek refah seviyesinin artışına dikkat çeken Erdoğan'ın en az kırk yıldır nerdeyse her evde bulunan sıradan bir mutfak aletiyle ilgili bu anlamsız ısrarı şaşkınlık yaratırken, kamuoyunda ''bu kadar üstünde durduğuna göre gerçekten kendisi de söylediklerine inanıyor olabilir mi'' sorusunu da gündeme getirdi. Buzdolabı meselesinin de, Cumhurbaşkanı Erdoğan'ın 30 sene önce açılmış havaalanı ve üniversiteleri AK Parti'nin açtığını iddia etmesi ya da tek parti döneminde ilkokulda olduğunu söylemesi gibi seçim öncesi yapılan bilinçli bir çarpıtma olması umut edilirken, konuyla ilgili olarak mikrofonlara konuşan bazı vatandaşların görüşleri ise şöyle:  Ben şahsen Millet İttifakı'na oy vereceğim ama yine de inşallah sayın Erdoğan bunları inanarak söylemiyordur diyorum. Neticede ben istemesem de ülkeyi 5 yıl daha yönetme ihtimali olan bir insanın zihinsel fonksiyonlarının daha normal çalışmasını tercih ederim...   Reise ve akıl sağlığına olan inancımız tam. Her normal insan gibi o da arada biraz sallıyor o kadar. Neticede halk adamı yani. Kimse olayı çarpıtmasın... O değil de faiz ve enflasyonla ilgili ekonomik teorilerine inanıyor olma ihtimali beni daha çok ürkütüyor şu an. Önümüz kriz zaten. Allah muhafaza yani bu şekilde girersek... A Haber'de anlattılar hepsini. Dış güçlerin beyin dalgaları ve telepati yoluyla zihin bulandırmak suretiyle seçime müdahale etme çabaları bunlar. Gereken cevabı sandıkta vereceğiz. Yedirmeyiz!  Buzdolabı, fırın, kek, börek... Sürekli mutfak ekseninde geçiyor konuşmaları. Seçim telaşında bu ara aç mı bırakıyorlar acaba sayın Cumhurbaşkanımızı?  Ya bana da oluyor aynısı. 15 sene önce diyince sanki 1993 yılıymış gibi geliyor... Gerçi o zaman da buzdolabı falan... Neyse memurum ben kardeşim, sormayın böyle şeyler...