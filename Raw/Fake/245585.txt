52 Milyon Seçmen, Onca Hengamenin Ardından Belediye Başkanı ve Muhtar Seçecek Olmanın Şokunu Yaşıyor Sert geçen kampanya döneminin ardından 30 Mart yerel seçimleri için sandığa giden 52 milyon seçmen, altı üstü belediye başkanı, il genel meclisi ve muhtar seçecek olmanın şaşkınlığını yaşıyor. Sabahın erken saatlerinden itibaren oylarını kullanmak için sandıklara akın eden vatandaşlar, oy pusulalarında "Türkiye batsın mı, kalsın mı? Monraşiye mi geçelim Cumhuriyet'le mi devam edelim? Amerikan mandası mı Rus mandası mı?" gibi seçenekler görmeyi beklerlerken; "mahalleyi, ilçeyi kim yönetsin?" gibi önemsiz sorularla karşılaştıklarını belirterek, sorumluların bir an önce açığa çıkarılmasını talep ettiler.  Durumun ortaya çıkmasıyla birlikte ülkenin dört bir yanındaki seçim alanlarında büyük bir şok yaşanırken, ilk şaşkınlık yerini öfke ve gerilime bıraktı. Seçime hile karıştırıldığını ve gerçek oy pusulalarının kendilerinden saklandığını iddia eden vatadandaşlarla sandık görevlileri arasında zaman zaman yumruklaşmaya varan sert tartışmalar yaşanırken, Ankara Yenimahalle Yüzüncü Yıl İlköğretim Okulu'nda seçim görevlilerini rehin alan vatandaşlarla polis arasındaki pazarlık halen sürüyor.  Okul binasını işgal eden 400 kadar vatandaş adına basın açıklaması yapan Muzaffer Güngör(42), gerçek oy pusulaları kendilerine verilene kadar binayı terk etmeyeceklerini açıklayarak milli iradenin kirli oyunlarla ipotek altına alınmasına kesinlile müsaade etmeyeceklerini belirtti. "Buraya istikal mücadelesi için geldim, önüme muhtar listesinin olduğu kağıt parçası koydular. 'E Gerisi nerede?' dedim, utanmadan 'hepsi bu kadar, gerisi yok' diye yanıt verdiler. Orada gözüm döndü, yumruğu indirdim. Kimi kandırıyorsunuz siz? Koca adamın sesi belediye meclisiyle muhtar için mi kısıldı? Bu millet artık bu oyunları yemez!" diyen Güngör, alkışlar eşliğinde kendisine verilen seçim pusulasını yakarak olayı protesto etti. Haber yayına hazırlandığı sırada okul çevresini saran Terörle Mücadele ekiplerinin içeride oturma eylemi başlatan vatandaşları ikna etme çabası sürerken, bir başka acı haber de İstanbul Avcılar'dan geldi. Ülkenin kaderini belirleyeceği inancıyla gittiği sandık başında seçim pusulasını gördükten sonra depresyone giren İsmail Kurtulan (32) adlı vatandaş, kendisini seçim kabininin perdesine asarak yaşamına son verdi. Yakınları, Kurtulan'ın seçim yüzünden 1 aydır çok gergin olduğunu ve son 4 gündür de uyumadığını belirtirlerken, "3 ay önce ilk çocuğu olmuştu. 'Anladığım kadarıyla seçimde diğer taraf kazanırsa Rusya'ya katılıcaz ve hepimizi Sibirya'da maden işçisi yapacaklar. Oğlumun adı Yuri olacak.' gibi endişeleri vardı. Yanlış bir karar vermemek için her mitingi, yayınlanan her tape'yi dakikası dakikasına takip ederdi. Muhtarlı pusulayı görünce yüreği dayanmadı. Hassas bir insandı..." sözleriyle sorumluların yargı önünde hesap vermesi gerektiğini söylediler.  Yaşanan skandalın ardından Hükümet kanadından henüz resmi bir açıklama gelmezken, Yüksek Seçim Kurulu tarafından yapılan açıklamada ise iddiaların titizlikle inceleneceği ifade edildi. Adının açıklanmasını istemeyen bir YSK yetkilisi, "Bir kaç kez biz de sorduk 'hepsi bu kadar mı? başka bir şey sormayacak mıyız vatandaşa' diye ama sağlıklı bir yanıt alamadık. Bize basmamız söylenen pusulaların hepsini bastık. Eksik bir şey varsa incelenir gerekiyorsa yeniden seçime gidilir. Açıkcası biz de şaşkınız." derken, sağlıklı bir karar vermek için seçim sonuçlarını bekleyeceklerini dile getirdi.