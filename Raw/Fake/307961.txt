Adı İle Üniversite Kurulmamış Son İstanbul Semtlerinden Olan Bağcılar İsyan Etti: ‘‘Neyi beğenmiyosunuz lan? Sorun ne?’’ Son yıllarda gittikçe artan İstanbul’dan semt ismiyle üniversite açma trendine Bağcılar’dan tepki geldi. Kendilerinin de megakentin en önemli ilçelerinden birinde oturduklarını vurgulayan vatandaşlar “Hayır noldu utanıyor musunuz Özel Bağcılar Üniversitesi demeye hayırdır?” sözleriyle vakıflara ve YÖK’e çıkıştı. Üniversite tercihlerinin yaklaşmasıyla beraber bir kez daha gündeme gelen İstanbul’dan semt adı taşıyan okullara, bu defa Bağcılar halkı tepki gösterdi. Kendilerini ‘ ’ olarak adlandıran vatandaşlar bugün semt pazarında toplandı. Girişim Sözcüsü Kemalettin Enver’in sözleri hayli sertti. “Maşallah bakıyoruz da İstanbul’da üniversite ismine layık görülmeyen neredeyse bir biz kalmışız, bir de Habipler. Nedir bu ayrımcılık? Neyini beğenmiyorsunuz? Bu güzide ilçe neden eğitim dünyasının parlayan yıldızı olmuyor?” diyen Enver’e, Bağcılarlı vatandaşlar da sık sık alkışlarıyla destek verdi. İsmini İstanbul’un havalı semtlerinden alan birçok üniversitenin kampüslerinin aslında resmen Bağcılar’da olduğunu hatırlatan Enver, açıklamalarını şöyle sürdürdü: “Valla siz adını Beverly Hills Üniversitesi de koysanız, hazırlık sınıfı kampüsünüz aha gördüğünüz gibi Bağcılar Merkez Camii’nin hemen arkasında. Çok afedersiniz kampüs diye kullandığınız binanın bodrumunda bizzat benim eşek kesmişliğim var, neyin Beverly Hills’i? Bu kandırmacaya, bu riyakarlığa ne zaman son vereceksiniz ey vakıflar? YÖK uyuyor mu? Okulun adının olduğu semte gitmek için 4 aktarma yapılan kampüs var alo??” Şu ana dek ‘Bağcılar’ ismine sıcak bakmayan vakıflara da çağrıda bulunan Enver, ismin çok çeşitli sektörlerde rahatlıkla kullanıldığına dair örnekler verdi. Girişim Sözcüsü “Bakın mesela Bağcılar Body Building, Bağcılar Meydan Tavuk Döner, Bağcılar.net Internet Cafe… Gördüğünüz gibi son derece kurumsal da duruyor yani” demesinin ardından, en olmadı ünlü bir Bağcılarlı’nın isminin verilmesinin de kendilerini bir nebze tatmin edeceğini belirterek sözlerine son verdi. Vatandaşlar son öneri doğrultusunda, Bağcılar’ın yetiştirdiği önemli isimlerden, futbolcu Arda Turan, rap müziğin sevilen yüzü Heijan ve ilçe düğünlerinin vazgeçilmez kadın kuaförleri Nejdet&Sadık’ın adlarının da üniversite ismi olarak kulağa hoş geldiğini belirterek dağıldılar.