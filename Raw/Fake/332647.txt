Rıza Sarraf'ın İtirafçı Olduğu İddialarının Ardından Dışişleri'nden ABD'ye Yeni Nota: ''Adı bile belli olmayan ne idüğü belirsiz bir şahsın sözleriyle...'' ABD'de tutuklu olarak yargılanan Rıza Sarraf'ın ceza indirimi karşılığında savcılığa itirafçı olduğu yönünde çıkan haberlerin ardından Dışişleri Bakanlığı'nda hareketli saatler yaşanıyor. Gelişmeyi değerlendirmek üzere Dışişleri'nde yapılan toplantının ardından basına açıklamalarda bulunan Hükümet Sözcüsü Bekir Bozdağ, konuyla ilgili olarak ABD'ye yeni bir nota verilmesi yönünde karara varıldığını açıkladı. Bozdağ, "Biz ABD gibi büyük bir devletin daha adı sanı belli olmayan ne idüğü belirsiz bir şahsın sözde itiraflarına prim vereceğine ihtimal vermiyoruz ancak yine de müteffikimizi uyarmak insanlık görevimizdir.. Rıza Sarraf mı Reza Zarrab mı Rıza Zarraf mı artık neyse, ne iş yaptığı bile belli tam bilinmeyen bir kişinin sözüne güven olmayacağı konusunda nota vererek üzerimize düşeni yapacağız. İnşallah dikkate alırlar. Kendileri için yani..." sözleriyle toplantıdan çıkan sonucu aktardı. Söz konusu şahsın güvenilmez hareketleri nedeniyle eşi tarafından bile istenmediğini hatırlatan Bozdağ, şöyle devam etti: "Yani kimsenin özelini konuşmak bize yakışmaz ama biliyorsunuz hanımı bile boşadı bu kişiyi. Hayat arkadaşı dahi tam güvenememiş demek ki. Sonra Boğaz'a bir kaçak yalı yapma olayı var biliyorsunuz. Daha da bilmediğimiz Allah bilir neleri vardr. Bunların hepsinin belgelerini ABD'li muhataplarımıza ileteceğiz. Size de ne anlatıyorsa büyük ihtimalle yalandır, Allah bir dese inanmayın diyeceğiz..." Bir soru üzerine, ABD'ye 2 gün önce Rıza Sarraf'ın sağlık durumu ve nerede olduğu ile ilgili verilen notanın da bu amaçla verildiğini belirten Bozdağ "O notada da zaten bizim amacımız 'bu adama dikkat edin, gözünüzün önünden ayırmayın ki oraları da karıştırmasın' şeklinde dostça bir uyarıydı. Bak biz bi izini kaybettik başımıza ne işler açtı. Hırsız mıdır dolandırıcı mıdır nedir ya... Neyse Allah bildiği gibi yapsın" ifadelerine yer verdi.