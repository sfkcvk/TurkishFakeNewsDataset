E Sınıfı Kamyon Sürücü Belgesiyle TV'de Psikologluk Yaptığı Ortaya Çıkan Ayhan Cemilgen: ''Ne var? Biz de insan sarrafıyız bi nevi...'' Sosyal medyadan televizyon ekranlarına dek uzanan sahte psikologlar skandalına bir yenisi daha eklendi. Bir süredir Çankırı’nın sevilen yerel kanalı Çan TV’de ‘Nörondan Toprağa’ isimde bir psikoloji programı yapan Ayhan Cemilgen’in kamyon şoförü olduğu ortaya çıktı. Son dönemde sık sık sahte psikolog vakalarıyla karşılaşan Türkiye, bugün de Çankırı’dan gelen bir haberle sarsıldı. Yaklaşık 1 yıldır Çan TV’de her sabah yaptığı psikoloji programıyla özellikle programa katılan ev hanımlarının dertlerine çare bulmaya çalışan Ayhan Cemilgen’in herhangi bir diploması olmadığı anlaşıldı. Skandal, Cemilgen'in kanala dekor malzemesi getiren bir kamyonun park etme şeklini beğenmeyerek direksiyona kendi geçmesiyle fark edildi. Kanal yönetimi, kendilerinin de bir ara sahte psikologdan şüphelendiklerini itiraf etti. Kamuoyuna üzgün olduklarını açıklayan Çan TV Yönetim Kurulu Başkanı Kamil Çuhadaroğlu, şu ifadeleri kullandı: “Valla bir ara ben de bi kıllandım açıkçası. ‘Eşimle sorunlarım var’ diyen kadına ‘Evlilik bir kamyona benzer, mazotu sevgidir’ demesi, çocuklarıyla iletişim kuramayan aileye ‘Çocuk kamyonun dorsesi gibidir. Ön taraf nereye, dorse oraya’ tavsiyesi vermesi dikkatimi çekmişti. Her konuyu bir şekilde kamyona, yola, kaçak mazota, karoseriye getiriyordu. İşte orada biz herhalde hocamız Çankırı halkına anlayabileceği dilden anlatmaya çalışıyor diye düşünerek hata ettik. Sahtekarmış meğer…” Olanlarda en ufak bir kabahatinin olmadığını belirten Cemilgen ise kimseyi kandırmadığını iddia etti. Bir süre önce kendisinin de kanala mal getirdiğini, çay içtiği sırada apar topar yayına alındığını belirten sahte psikolog “Palas pandıras oturttular beni, soru sordular. Adam yerine koyduk cevap verdik. Baktım çıkışta para veriyorlar. Öylece devam etti” diyerek yaşananları aktardı. Psikologlukla kamyon şoförlüğünün birbirine çok benzediğini de belirten Cemilgen, “Bakın benim kapı gibi E Sınıfı Kamyon Sürücü Belgem var. Kimse bana belgesiz diyemez. Kamyonculuk insan işidir. İnsan sarrafıyız olum biz. Anlarız biraz o mevzulardan. Koskoca Türkan Şoray bile ‘Sevgi neydi?’ gibi son derece hassas bir konuda kamyonculara danışmıştır. Onu da hatırlatırım” dediği sırada üzerine doğru gelen bir grup öfkeli ev hanımını fark ederek hızla uzaklaştı.