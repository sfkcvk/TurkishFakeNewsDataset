AB Üyeliği İçin Yeni Yol Haritası Çizildi: Önce Eksik Evrakları Tamamlayacağız Dışişleri Bakanlığı'nın, Avrupa Birliği üyeliği ile ilgili temaslarda bulunması için Brüksel'e gönderdiği Türk heyeti, AB Genişlemeden Sorumlu Üyesi Stefan Füle'nin yaptığı, "Anayasa, reformlar falan sonraki iş; Türkiye'nin öncelikle evrak eksiği var. Dosya numaranız bile yok, doğru Evrak Kayıt'a gidin" uyarısının şaşkınlığını yaşıyor. Füle'nin açıklamalarının ardından gerekli evrakları tamamlamak için çalışmalarını sürdüren Türk heyeti, Avrupa Birliği'ndeki çalışanların umursamazlığından şikayetçi.
 
 
  
Makamında ağırladığı Türk heyetinin dosyalarını bir süre yakın gözlüğünün üzerinden inceleyen Füle, "Bakın arkadaşlar 2009 yılı 7. aydan beri muhtasar beyanname bildiriminde eksikler var. Bu ülkede kim çalışıyor, kim ne kadar vergi veriyor daha o belli değil. Bunları en kısa zamanda tamamlayın. Ayrıca size 50 defa söyledik: Başvuran ülkenin cumhurbaşkanı ve başbakanının vesikalıkları biyometrik olacak, arka planı mavi veya beyaz olacak. Basmışsınız bu fotoğraflara fotoşopu, kim oldukları belli değil. Abdullah Gül mü bu? Kim bu? Onlar hep değişecek." diyerek, Türkiye'nin AB işlemlerinin bir sene daha sarkmaması için en geç 10 Ocak'a kadar evraklarını tamamlaması gerektiğini belirtti. 
 
AB mevzuatının çok açık olduğunu ve kendisinin yapabileceği bir şey olmadığını kaydeden Füle'nin, "Şimdi yanlış anlamayın ama, daha 2010 Temmuz dönemi müzakere harcını bile yatırmamışsınız." sözleri üzerine, Başmüzakereci Egemen Bağış araya girerek itirazını belirtti. "Bir yanlışlık olacak, o parayı bizzat ben elden yatırdım" diyen Bağış'a harç makbuzunu soran Füle, heyetimizin hep birlikte sessizliğe gömülmesi üzerine bir kez daha sinirlenerek şöyle devam etti:
 
 
 
"Makbuz yoksa o para yatmamıştır arkadaşlar. Ha ben size inanıyorum, yanlış anlaşılma olmasın ama açın bakın, mevzuat bu şekilde. Ben burada kendi kafamdan bir şey istemiyorum. Önce o harcı yatıracaksınız, yatırdığınız vezneden size bir harç makbuzu verecekler. O makbuzu 2 kopya çıkaracaksınız, biri sizde kalacak, birini notere 'aslı gibidir' diye onaylatıp, adaylık başvuru formunuzla birlikte bir alt kattaki Evrak Kayıt'a kaydettireceksiniz. Orada size bir sıra numarası verecekler. Sıra numarasıyla birlikte sağlık raporu için tam teşekküllü bir hastaneden randevu alacaksınız. Şimdi daha fazla vakit kaybetmeden Evrak Kayıt'a gidin, 'Beni Müzakare'den Stefan Füle yolladı' dersiniz, kaydınızı yapsınlar... Bunları halledersiniz de, esas AB ülkelerinden 'borcu yoktur' yazısı almanız gerekiyor, o önemli; adamınız olmadan bir aydan önce alamazsınız. Bunların hepsi kaç yıldır kapıda asılı, hiç mi okumadınız? Bir de üniversite mezunuyum diye ortalarda geziyorsunuz..."
 
 
 
Stefan Füle'nin bu açıklamalarının ardından neye uğradıklarını şaşıran ve büyük bir öfkeyle odadan çıkan Türk heyetinin başkanı Alper Sedercik'in ilk sözleri ise, "Şeytan diyor yolla orduyu dayansın Viyana kapılarına mı artık nereye kadar gidebiliyorsa. Yemin ediyorum öyle daha kolay girerdik AB'ye..." oldu. 
 
Yıllardır Brüksel'e her geldiklerinde aynı muamele ile karşılaştıklarını belirten Sedercik, "Ne yazık ki Avrupa Birliği'nin amacı iş yapmak falan değil, sürekli önümüze zorluk çıkartıyorlar. 'Şu belgeyi nereden alıcaz?' diye sormaya gidiyoruz, hemen bir çok meşgulüm havaları. Ne zaman baksak önlerinde facebook, msn açık. Anca bütün gün oyun oynuyorlar bilgisayarda. Bizim halimizi düşünen yok... Neyse, beyler alt katta Evrak Kayıt'a mı gidecektik? Napacaktık? Hatırlayan var mı?" sözleriyle, her şeye rağmen üyelik vizyonundan geri adım atılmayacağını net bir şekilde ortaya koydu.
 
Daha sonra eksik belgeleri tamamlamak için hiç vakit kaybetmeden Evrak Kayıt'a giden Türk heyeti, burada tıpkı kendileri gibi sıra bekleyen Hırvat yetkililer ile birlikte bir süre Füle hakkında konuşarak işlemlerin tamamlanmasını beklediler.