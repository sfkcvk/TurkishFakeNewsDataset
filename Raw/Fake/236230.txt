Grip Nedeniyle 1 Hafta Rapor Alan Onur Gülsur(26)'un Masada Bıraktığı Kupa Ziyaretçi Akınına Uğruyor İstanbul Maslak'ta faaliyet gösteren Depeyler Telekomünikasyon ve Dış Ticaret A.Ş, bu sabah güne sevinçli bir haberle başladı. Şirketin finans bölümünde uzman yardımcısı olarak çalışan Onur Gülsur'un grip nedeniyle işe gelemediğinin öğrenilmesiyle birlikte başlayan heyecan dalgası, genç çalışanın önümüzdeki hafta için komple rapor aldığının da ortaya çıkmasının ardından yerini büyük bir coşkuya bıraktı. Çalışma arkadaşları, Gülsur'un masasında bıraktığı eşyalara dokunmak için mesai bitimine kadar zorlu bir mücadele verdiler. Bir süredir halsizlik ve aşırı terleme gibi şikayetleri bulunan Onur Gülsur'dan, dün öğle saatlerinde doktora görünmek için ofisten ayrılmasının ardından bir daha haber alınamamıştı. Gülsur'un soğuk algınlığı ve bronşit teşhisiyle bir haftalık rapor aldığı haberi ise bu sabah gündeme bomba gibi düştü. Olayın duyulmasıyla birlikte Gülsur'un masası ziyaretçi akınına uğrarken, oluşan izdiham nedeniyle zaman zaman sert tartışmalar da yaşandı. Şirketin İK Direktörü Fatoş Kebenci(42), genç uzman yardımcısının işe alınmasına karar veren kişi olarak virüsü üzerinde öncelik hakkı olduğunu iddia ederken, muhasebe departmanından Elif Özgerme(27)'nin "bu salaktan 2 ay önce mantar kaptım ben, şimdi işe yarar bir hastalığı varsa o da benim hakkımdır" çıkışı ise böyle bir ilişkinin varlığını ilk kez öğrenen şirket çalışanları tarafından şaşkınlıkla karşılandı.  Klavyeden mouse'a kadar çalışanların dokunmak için adeta birbirini ezdiği objeler arasında en çok rağbet gören ise, dibindeki tortudan en az 1 haftadır yıkanmadığı tahmin edilen kahve kupası oldu. Pazarlama Direktörü Hasan Balibey'in dikkatli gözlerinden kaçmayan kupa, bir anda şirketin ilgi odağı olurken, yine kendisi tarafından getirilen "Arkadaşlar sakin olalım. Bakın bu kupada bütün plazayı yatağa serecek kadar virüs var. Kıdem sırasına göre kuyruğa geçelim, herkes sırayla bir kere dilinin ucunu değdirsin" önerisi oy çokluğuyla kabul edildi. Plazadaki diğer şirketlerin çalışanlarının da katılmıyla birlikte giderek uzayan kuyruk, saat 16:30'da 2 kat aşağıdaki reklam ajansına kadar ulaştı. Kupaya ilk dokunan kişilerden olan yönetici asistanı Ezgi Akancı'nın 17:50 sularında hapşırmaya başlaması kuyrukta bekleyenler tarafından sevinçle karşılanırken, 10 dakika sonra gelen "mesai bitti, kapatıyoruz" haberiyle sevinç yerini bir anda öfke ve hüzne bıraktı.  Halen kupayı yalayamamış onlarca çalışanın "bi yarım saat daha bekleyemez miyiz, bari klavyesini bize verin" şeklindeki ısrarları sonuç vermeyince, kuyrukta bekleyenler servislerine binmek üzere asansörlerin yolunu tuttu. Kalabalıktan ayrılan küçük bir grubun servise binmeyip şanslarını bir de Metrobüs'te denemek üzere Zincirlikuyu istasyonuna doğru harekete geçtikleri ise son olarak gelen bilgiler arasında.