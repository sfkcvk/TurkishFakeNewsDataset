Tam Olarak Ne Kurultayı Yaptıklarını Bilmeyen Bir Grup Chp'li Yine Zülfü Livaneli Şarkıları Dinlemek İçin Toplandı Cumhuriyet Halk Partisi'nin 34.Olağan Kurultayı bugün Ankara'da başladı. Her kurultayda olduğu gibi banttan Zülfü Livaneli dinleyerek coşan CHP'lilerin salona damgalarını vurduğu ve kurultayın, "Demokrasi, değişim ve böyle toplandık ama tam olarak ne yapacağız acaba" gündemiyle devam etmekte olduğu bildirildi.

 
Kurultayın yapılmakta olduğu salona büyük bir coşku hakimken, bir süredir birbirlerini görmeyen delegelerin sevinçle yumruklaştıkları görüldü. CHP Aydın İl Başkan Yardımcısı Ahmet Metin Tomurcuk: “Yani kurultaylar da olmasa görüşemeyeceğiz inanın. O yüzden ben CHP’nin böyle sık sık toplanmasını çok olumlu buluyorum. İnsan eşini, dostunu görüyor, hasret gideriyor. Kısmet olursa ben bugünkü kurultayda Pazar günü de hep beraber pikniğe gitmek için bir önerge vereceğim” diyerek, mutluluğunu ifade etti. CHP Parti Meclisi üyesi Onur Emsali ise mikrofonlara : "Şimdi bu olağan kurultay, o yüzden nispeten daha sıkıcı gelebilir size. Siz bir de olağanüstü kurultayları görün... Gerçekten olağanüstü olabiliyorlar" şeklinde konuştu.

 
Salonda yer alan delegelerin önemli bir kısmının yapılmakta olan kurultayın ne kurultayı olduğuna ilişkin hiçbir fikirleri olmadığı da gelen haberler arasında. Partinin Kadın Kolları Üyesi Zeynep Özdural konuya ilişkin olarak “Valla demokrasi, değişim, özgürlük, eşitlik, ilericilik gibi 5-6 kelime var, zaman zaman onların yerlerini değiştirerek yeni bir kurultay ismi buluyoruz…" diyerek, bir arada olmanın daha önemli olduğunun altını çizdi.

 

Kurultayların gerçekten bir işe yaradığından emin olmadıklarını da sözlerine ekleyen Zeynep Özdural, en azından parti içi diyaloğun artması yönünden önemli bir işleve sahip olduğunu belirtti ve "Sırf bu diyaloğun sağlanması için tüzüğümüz, Windows'tan daha çok güncellenir bir hale geldi. Yeni tüzük tartışması geçirmediğimiz bir günümüz kalmadı" derken, yeni tüzük sayesinde CHP'de parti içi demokrasinin sağlanacağından emin olduğunu vurguladı.
 
Zeynep Özdural'ın bu sözlerinin ardından kurultayın, Kemal Kılıçdaroğlu'nun “tüzük_son_hali_silmeeeyiiinn.doc” konuşması, önceki kurultayların anısına temsili yumruklaşma ve Zülfü Livaneli, Edip Akbayram, Suavi şarkılarının hep bir ağızdan söylenmesiyle devam edeceği bildirildi.