BiTaksi, Küfür ve Taciz Etmeyen Taksici Seçeneğini de ''Premium Hizmet'' Olarak Uygulamaya Eklemeye Hazırlanıyor... Bitaksi uygulamasını kullanan 2 müşterinin, sistemdeki   plakalı taksiyi kullanan şoför   tarafından kaçırılması ve   durağındaki diğer 15 taksiciyle birlikte darp ve taciz edilmesi olayıyla ilgili yankılar sürerken, BiTaksi yönetimi de konuyla ilgili yeni önlemler almaya hazırlanıyor. Buna göre kullanıcılar, ekstra bir ücret karşılığında İstanbulda'ki küfür ve taciz etmeyen ya da dolandırmayan toplam 17 taksiciden birini tercih edebilecekler. Yaşanan skandalın ardından bir basın toplantısı düzenleyen BiTaksi Yönetim Kurulu Üyesi Atalay Günberk, olaydan kendileri adına önemli dersler çıkardıklarını belirterek konuşmasına başladı.  “Sosyal medyadaki tepkilerden anladığımız kadarıyla kullanıcılarımızdan bazılarının normal, insan gibi bir taksiciden hizmet almak şeklinde bir talepleri var. Bizim için süpriz oldu açıkcası. Yani öyle bir talebin olduğunu bilsek daha en baştan uygulamamızı buna göre tasarlardık. Neyse, derler ya her şerde bir hayır vardır diye. İşte bu vesileyle böyle bir opsiyon da BiTaksi'ye eklenmiş olacak" diyen Günberk, yeni özelliğin şu geliştirilme aşamasında olduğunu ve büyük ihtimalle uygulamanın bir sonraki sürümünde yer alacağını da sözlerine ekledi. Bitaksi yetkilisi, araştırmalarına göre İstanbul’da şu ana dek küfür ya da tehdit etmeyen, tacizde bulunmayan, uzun yoldan götürmeyen, mesafe seçmeyen ve fazla para talep etmeyen toplam 17 taksici tespit ettiklerini açıklarken, "Bu arkadaşları sistemimize dahil etme konusunda kendileriyle anlaştık. Onları ‘premium’ seçenek olarak kullanıcılarımıza sunacağız. Dileyen kullanıcılarımız aradaki farkı ödeyerek bu taksicilerden bulundukları konuma en yakın olanı tercih edebilecekler. Siz de takdir edersiniz, ender bulunan bir şey olduğu için biraz daha pahalı olması normal” sözleriyle de kullanıcıların bu durumu anlayışla karşılayacağından emin olduğunu ifade etti. Günberk ayrıca, Premium taksicileri pahalı bulacak kullanıcılar için ara seçenekler koymayı düşündükleri de belirterek şöyle devam etti: “O noktada da bir çalışmamız var. Yemeksepeti'nden pizza siparişi veriyormuşsunuz gibi düşünün. İşte hamur seçimi, yok efendim istediğiniz malzemeleri ekletme, istemediğinizi çıkartma falan. Hah, aynı öyle bir sisteme geçeceğiz biz de. Küfür-taciz-dayak-fazla ücret gibi kutucuklar olacak, siz istemediklerinizi işaretleyeceksiniz. Ona göre de fiyat yükselecek. Misal örnek veriyorum, kısa mesafeler için 'küfür etsin' seçeneği işaretlenebilir. Atıyorum Taksim’den Beşiktaş’a kadar ne kadar küfür yiyebilirsiniz ki di mi? Ona göre de indirimli gitmiş gibi olursunuz işte. Böyle alt dilimlere ayırınca elimizdeki 17 taksiciyi iyi kötü 100’e falan ulaştırabiliyoruz. O açıdan da avantajlı..." BiTaksi yetkilisi, “Peki sistemde ev adresleri bulunduğu için mağduriyet yaşayan kullanıcıları durumu ne olacak?” şeklindeki bir soruyu ise şöyle yanıtladı:  “Sorun yaşadığı taksici ev adresini biliyor diye endişelenen kullanıcılarımız için çok yakın zamanda BiNakliye uygulamamızı devreye alacağız. Size şimdiden söz veriyorum, bu sistemle en uygun fiyata evinizi biz taşıyacağız. Ha, tutar kamyoncuyla, nakliyeciyle de ters düşerseniz artık ona bizim yapacağımız bir şey yok artık. Her şeyi de uygulamadan beklemeyin. Sizin de eliniz armut toplamıyor neticede...”