Polis Haftası Etkinlikleri Kapsamında Bu Yıl da Ellerini Bırakarak Bisiklet Kullanma Şovu Yapan Bisikletli Polisler: "Çoluğumuzun çocuğumuzun yüzüne bakamıyoruz..." Her yıl 3-10 Nisan arasında kutlanan Polis Haftası etkinlikleri kapsamında Türkiye’nin çeşitli şehirlerinde vatandaşlara gösteriler sunan emniyet mensupları bu sene de izleyenleri hayran bırakırken, özellikle kıyı illerindeki gösterilere yine hüzün ve utanç hakimdi. Yaz aylarında sahillerdeki güvenliğin sağlanması amacıyla oluşturulan “Bisikletli Martı Polisler”in, bisikletleriyle yaptıkları kontra pedalla spin atma, elini bırakıp 20 metre gitme ve önünü kaldırma gibi aksiyonlar cılız alkışlarla karşılanırken, Martı Polisler de yıllardır süregelen bu acı tabloya sonunda isyan ettiler. Bisikletli Martı Polisler’in açıklamalarının damga vurduğu Muğla’daki Polis Haftası kutlamaları dün erken saatlerden itibaren şehrin meydanında kurulan alanda başladı. “Yunuslar...Güvenliğinizin Güvencesi", "Şahinler...Trafikte Huzur", "Martılar...Ağlardı Çöplüklerde" pankartlarıyla süslenen meydana adeta akın eden vatandaşlar ilk önce bomba imha ekiplerinin nefesleri kesen gösterilerini izledi. Dekor olarak getirilen çöp tenekesindeki tatbikat amaçlı bombayı kısa sürede etkisiz hale getiren ekiplerin, özel kıyafetlerini tanıtmaya yönelik “Bomba imha giysisi ile aynı zamanda güvenle bal toplamak da mümkün” isimli şovunun ardından tribünlere ikram edilen bal günün coşkusunu doruğa çıkarttı. Bomba imha ekiplerinin ardından meydana gelen motosikletli Yunuslarsa, sürücünün omuzları üzerinde ayağa kalkmış polis memurunun ateşten çember içerisinden geçerken üniformasının içindeki Türk Bayrağı’nı çıkararak açma koreografisiyle büyük alkış aldı. Gösterinin son bölümünde sahne alan Bisikletli Polis-Martılar’ın şovunda ise buruk bir his tribünlere damga vurdu. Martılar’ın tek elle giderken diğeriyle termosu alıp su içme, bisikleti yandan zıplata zıplata merdiven çıkma ve 17 saniyede zincir takma gösterileri sonucunda tribünlerde ciddi boşalmalar gözlendi. Şovun dozajını arttırmak isteyen Martılar’ın son spin atma ve iki eli bırakma çabaları da tek tük ayıp olmasın alkışları ile karşılandı. Yaşananlar karşısında gösteriyi çekmekte olan kameralara bir açıklama yapan Martı teşkilatının deneyimli memuru Muharrem Tatlıcı, polis haftası etkinliklerinde karşılaştıkları tablonun kendilerini bir kez daha meslekten soğuttuğunu belirtirken "Bu yaştan sonra milletin önünden bisikletin burununu kaldıra kaldıra geçmek kanımıza dokunuyor. Teşkilatın ergeni biz miyiz?" diyerek yaşadıkları sıkıntıları dile getirdi. Çocuklarının bile sokakta, okulda gönül rahatlığıyla "Benim babam martı polis" diyemediğini ifade eden Tatlıcı, "Bizim aslan olalım, kaplan olalım diye bir iddiamız yok ama.. Allah aşkına, Martı ekipleri ne yaa? El insaf..." sözleriyle, yetkilileri ellerini vicdanına koymaya davet etti. Açıklamalarının dinlenmediğini fark eden Tatlıcı, basın mensuplarını tek teker üzerine kaldırdığı bisikletiyle kovalayarak meydandan uzaklaştı.