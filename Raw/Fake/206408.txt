Son Mahalli Ozanı Aşık Hoyrani'yi Geçtiğimiz Hafta Toprağa Veren Sivas Beldibek Köyü Sakinleri, Doya Doya Serdar Ortaç Dinlemenin Keyfini Çıkarıyor Aşıklık geleneğinin yüzyıllardır devam ettiği Sivas Şarkışla’ya bağlı Beldibek Köyü’nde son mahalli ozan Aşık Hoyrani’nin geçtiğimiz hafta gerçekleşen ölümünün ardından başlayan şenlikler tüm coşkusuyla sürüyor. Asırlardan bu yana ilk kez mahalli ozansız kalan köy sakinleri, bir haftadır tek bir bağlama sesi duymamanın mutluluğunu yaşarlarken, köyün sokakları Serdar Ortaç'tan Hande Yener'e yıllardır özlemi çekilen pop müzik ezgileriyle inliyor. Bugüne dek Anadolu’daki aşık geleneğinin adeta kalesi sayılan Sivas Şarkışla’nın Beldibek Köyü, sonunda kaderine isyan edercesine ayağa kalktı. Son mahalli sanatçısı Aşık Hoyrani’yi toprağa vermesiyle beraber adeta zincilerinden boşalan Beldibekliler, 1 haftadır köyü pop müziğin en güzel örnekleriyle inletirlerken, son olarak köy kahvesinde gerçekleştirdikleri Harlem Shake gösterisiyle de popüler kültürden yıllardır uzak kalmanın acısını doyasıya çıkardılar. Köydeki gelişmelerle ilgili olarak en net açıklamalarsa köy muhtarı Kemal Pirikciler’den geldi. Pirikciler, özellikle son yıllarda gerek halk müziğinden ve gerekse aşık kültüründen kelimenin tam anlamıyla tiksindiklerini belirterek sözlerine başlarken, “Yıllardır, ne yılları yahu, yüzyıllardır dönüp dolaşıp aynı 20 tane şarkıyı tıngır tıngır o bağlama sesiyle dinlemekten iflahımız gevredi. Aşıklık geleneğinin kalesiyiz, aman biri duyar başka bir şey dinlediğimizi de namımıza zarar gelir diye diye sinir hastası olduk. Bakın ne zaman ‘Sivas’ın yollarına, çıkayım dağlarına’ sözlerini duysam elim kolum titriyor benim artık.” diyerek yaşadıkları sıkıntılara dikkat çekti. Dışarıdan gelen "Üzecek adam çookkk" sesleri nedeniyle bir süre konuşmasına ara veren Pirikciler, daha sonra sırf köyden 30 senede bir, bir tane ozan çıkıyor diye kendilerine türkü geleneğinin kalesi olmak gibi ağır bir misyon yüklenmesinin haksızlık olduğunu söyleyerek şöyle devam etti: "Bizde de suç var tabii. Zamanında köyün adı duyulsun diye buna fazla sahip çıktık. Aşıklar Festivaliydi, atışma müsabakalarıydı, çekime yapmaya gelen belgesel ekipleriydi falan deken içimiz dışımız türkü oldu. Tamam o da güzel, o da bizim canımız ama bir noktadan sonra insan ne olsa kaldıramıyor artık..." 122 haneli Beldibek'te bugün itibariyle 300 kişiye yakın nüfus olduğunu söyleyen Köy Muhtarı, 300 kişinin aynı müzik zevkini paylaşması gibi bir durumun zaten imkansız olduğunu belirtirken, "Millet dışarıda 1000 tane şarkıyla 1001 çeşit ezgiyle nameyle kafasına göre takılırken biz yıllarca Aşık bilmemkim iki senede yeni bir türkü yapsın da değişik bir şeyler dinleyelim diye onun ağzının içine baktık. Onun yaptığı da gene aynı, dın dın bağlama sesiyle yok turna uçtu, vay ocağım söndü, ciğerim bilmemne oldu muhabbeti. Yeter artık bize de yazık..." sözleriyle bugün köyde yaşanan sosyal patlamanın nedenleri hakkında ipucu verdi.   Muhtar Pirikciler, bir soru üzerine Aşık Hoyrani'nin anısını yaşatmak gibi bir niyetlerinin kesinlikle olmadığının altını çizerken, şunları kaydetti: “Değil anısını yaşatmak, mezarını bile köyün dışında bir yerlere kazdık ki gelen giden olmasın, unutulsun diye. Bu sefer bu işi gerçekten bitirmeye kararlıyız. Çünkü bu aşıkları bir bırakırsan ardı arkası kesilmez, yayıldığı yerde 300 sene 500 sene kök salar, öyle de illet bir şeydir. Bir ara bizim oğlan tutturdu baba bana bağlama alsana diye. Onu bile, dedemden kalma uzun saplı sazın, o upuzun sapıyla dövdüm... Vura vura dövdüm… Arada saz da kırılmış oldu hem, tam bir win-win oldu” Camii hoparlörlerinden yükselen "Oppaaa" çağrısıyla konuşmasına aniden son veren Muhtar Kemal Pirikiciler, beraberindeki ihtiyar heyetiyle birlikte Gangnam Style dansı için hazırlık yapan köylülere katılmak üzere köy meydanına doğru hareket etti.