Özel Beybihan Üniversitesi ''Asena Atalaylık Meslek Yüksekokulu''nu Basına Tanıttı: ''Genç kızlarımız için en ideal meslek...'' Yenilikçi akademik atılımlarıyla adından sık sık söz ettiren Özel Beybihan Üniversitesi yine bir ilke imza attı. Asena Atalaylık Meslek Yüksekokulu’nun kurulduğunu müjdeleyen Mütevelli Heyeti Başkanı Osman Agah Beybihanoğlu, öğrenci alımlarının LYS+Yetenek Sınavı ile yapılacağını kaydetti. Özel Beybihan Üniversitesi Kurucusu ve Mütevelli Heyeti Başkanı Osman Agah Beybihanoğlu, “Türkiye’nin nitelikli eğitim özlemini gidermeye, gençlerimize güvenli bir gelecek temin etmeye hiç yorulmadan devam ediyoruz” sözleriyle yeni eğitim hamlelerini duyurdu. Bu doğrultuda 2017-2018 Eğitim Öğretim Yılı’nda Asena Atalaylık Meslek Yüksekokulu’nun açılması için tüm hazırlıkları tamamladıklarını belirten Beybihanoğlu, “Asena Atalay yalnızca bir insan değil, bir fikirdir, bir felsefedir, bir yoldur . Sıradan bir tiple zengin koca bulup, evlenirken ayrı boşanırken ayrı ihya olmak… İşte biz bölümde temel olarak genç arkadaşlarımıza bunun felsefesini ve tekniğini öğretmeyi hedefliyoruz” sözleriyle yeni bölümün eğitim vizyonunu aktardı. Beybihanoğlu açıklamalarına şöyle devam etti: “Biz bugüne dek hep öğrenci adaylarımızdan ne talep geliyorsa onu yaptık arkadaşlar. Geçen dönem başladığında ben bizzat kantinde işletme öğrencisi kızlarımızdan duydum. ‘Ya ne okuyoruz biz abicim, baksana Asena Atalay gibi olucan olay bitmiştir’ diyorlardı. Orada kafamda bir şimşek çaktı. Osman dedim, geleceğin mesleği bu! O gün derhal konuyu mütevelli heyetimize açtım. Onlar da olumlu yaklaşınca gerekli öğretim elemanlarına ulaşıp bölümün kurulması çalışmalarını başlattım...” Bölüme çok yoğun bir talep geleceğini hesapladıkları için LYS’nin yanı sıra özel yetenek sınavı da yapacaklarını belirten Beybihanoğlu, “Yani kusura bakmayın ama herkesi de buraya alamayız. En azından estetikle bir şeye benzeyebilecek potansiyeli olması gerekiyor bir defa. Asena Atalay olmak isteyen milyonlar ama biliyorum ama biz en iyilerini seçip onları geleceğe hazırayacağız” dedi. Beybihanoğlu açıklamalarının sonunda bölümün müfredatını da kamuoyuyla paylaştı: (Kim hangi takımda kaça oynuyor, kim yükseliş trendinde, nerede takılırlar, nelerden hoşlanırlar...) (Evlenmeden önce imzalatılması gereken sözleşme örneklerinden, boşanmada nafaka prosedürlerine dek tüm detaylar) “Bonservisti, maç başıydı, şampiyonluk primiydi derken tam olarak kaç para alıyor bu adam?” sorusuna dair detaylı analizler.  Beybihanoğlu'nun açıklamalarının sonunda bir de müjdesi vardı. Asena Atalaylık bölümüne olan ilgiye göre önümüzdeki dönem Şeyma Subaşılık MYO'nun da hazırlıklarına başlanacağını belirten Mütevelli Heyeti Başkanı, "Aldığımız duyumlara göre o da gençlerimiz arasında hızla popüler hale gelen bir meslekmiş. Şimdilik biraz da Asena Atalaylık bölümünde tecrübe kazanmayı bekliycez. Sonra onun eğitimine de en kısa sürede başlayacağız inşallah" sözleriyle önümüzdeki tercih döneminde gençlere yeni sürprizler hazırladıklarının da sinyallerini verdi.