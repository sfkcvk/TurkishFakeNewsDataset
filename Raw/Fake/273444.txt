Sabah Gazetesi, Sümmeyye Erdoğan'a Suikast Planlarının Ardından Handikaplı Liverpool Kuponlarını Yatıran Büyük Oyunu da Açığa Çıkardı Dün akşam oynanan Liverpool-Beşiktaş maçı için İngiliz takımının handikaplı galip geleceğini iddia eden Sabah gazetesi, bu tahminin tutmaması için yapılan gizli görüşmeleri ve kurulan tezgahı da ortaya çıkardı. Yazı İşleri'nde ekibiyle birlikte basın mensuplarını ağırlayan Genel Yayın Yönetmeni İrfan Toparak, sırf darbe ve suikastler için özel olarak kurdukları 3 kişilik ekibin toplamda bini aşkın habere imza atmasından dolayı rahatsız olan kesimlerin, handikaplı Liverpool tahminlerini yatırmak için gizli planlar kurguladığını iddia etti. Son olarak Sümeyye Erdoğan'a karşı suikast iddiasını manşetlere taşıyarak bir hain planı daha açığa çıkaran Sabah Gazetesi, geçtiğimiz yıllar içerisinde 360 adet darbe, 836 adet suikast ve 114 adet iç-dış mihrakı ifşa ederek ulaşılması güç bir rekora imza atmıştı. Bu başarı tablosu gazete çalışanları arasında haklı bir gurura neden olurken, gazetenin iddia ekinde dün akşamki Liverpool-Beşiktaş maçı için yapılan Handikaplı Liverpool kazanır tahmininin tutmaması bir nebze moralleri bozdu. Genel Yayın Yönetmeni İrfan Toparak ise, maç öncesi Fuat Avni ile CHP'li vekil Umut Oran arasında gerçekleşen yazışmaları kamuoyu ile paylaşarak, paralel yapının iddaa kuponlarını nasıl yatırdığını belgeleriyle gözler önüne serdi. ''Bakın arkadaşlar, boru değil. Tekrar ediyorum; 360 darbe, 836 darbe, 114 iç ve dış mihrak'ı ortaya çıkaran bu ekibin kıskanılması gayet doğal'' diyerek, Türkiye üzerine olduğu kadar, Sabah gazetesi üzerinde de bazı oyunlar oynandığını ifade eden deneyimli Genel Yayın Yönetmeni, Liverpool-Beşiktaş maçı öncesinde twitter üzerinden mesajlaşan Fuat Avni ve Umut Oran'ın yazışmalarını da basın mensuplarıyla paylaştı. Maçın tek farklı bitmesinde paralel yapının parmağı olduğunu ima eden Toparak'ın dağıttığı yazışmada ön plana çıkan kısımlar ise şöyle idi:   Türkiye'ye karşı oynanan oyunları deşifre etme alanındaki diğer rakipleri Star ve Akşam gazetelerinden Sabah'a destek açıklaması ise çok da gecikmedi. Kendilerini Sabah'ın kardeş gazetesi olarak gördüklerini ifade eden Star ekibi, yaşanan gelişmelerin sevindirici olduğunu ve Liverpool maçının çok da kafaya takılmaması gerektiğini belirterek meslektaşlarına moral verdi.  Sabah'ın yanlış da olsa yaptığından geri adım atmaması gerektiğini belirten Star Yazı İşleri Müdür Yardımcısı Ahmet Balabaner ''Şey gibi yapın siz onu, hani Ergenekon'da adamlar hem girince hem çıkınca sevindik ya. Hah, onun gibi düşünün bundan sonra. Biz deyin, 'Beşiktaş farklı yenilirse üzülmeyesiniz diye yaptık' deyin, 'Hiç olmazsa para kazanırdınız' deyin.'' ifadelerini kullandı. Son olarak, her ne kadar kardeş gazete olsalar da, aralarındaki tatlı rekabetin suikast ve darbe planı ortaya çıkarma yarışında başarıyı da beraberinde getirdiğini kaydeden Balabaner, okurlarına en kısa süre içerisinde Sümeyye Erdoğan'a suikast iddiasını unutturacak bir habere imza atacaklarının da sözünü verdi.