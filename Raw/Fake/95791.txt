Ziyaretçi Sayısını Artırmayı Hedefleyen Huzurevlerinde, Performans Değerlendirme Sistemine Geçiliyor Önümüzdeki dönemde huzurevlerinin ziyaretçi sayısını artırmayı hedefleyen Çalışma ve Sosyal Güvenlik Bakanlığı, bu tesislerden faydalanan yaşlılar için performans değerlendirme sistemini hayata geçirmeye hazırlanıyor. Huzurevinde kalan her bir vatandaş için aylık ziyaretçi sayısı, ziyaretçinin huzurevinde geçirdiği süre ve ziyaretçi geri dönüşü oranı gibi kriterlerin baz alınacağı yeni sistem sayesinde huzurevlerinin eskiden olduğu gibi birer cazibe merkezi haline getirilmesi hedefleniyor. 
 
Uygulama kapsamında pilot bölge olarak seçilen Sancaktepe Yaşlı Bakım ve Rehabilitasyon Merkezi’ni ziyaret eden bakanlık müsteşarı Tanju Kanyoncu, basın mensuplarına ve huzurevi sakinlerine performans değerlendirme sistemiyle ilgili olarak aydınlatıcı bilgiler verdi. 
 
 
 
Konuşmasında ülkemizdeki huzurevlerinin bayramdan bayrama 3-5 kişinin lütfen ziyaret ettiği yerler olmaktan öteye gidemediğini ifade eden Kanyoncu, “Yani tabiri caizse bir gelen bir daha tövbe gelmiyor. Niye? Çünkü bizim burada yaşayan amcamız, ninemiz gelen ziyaretçiyi kendi derdiyle, sıkıntısıyla boğuyor. Hayırsız evladından giriyor, hipertansiyondan çıkıyor. Bu olmaz. Biliyorsunuz artık modern huzurevciliği kavramı huzurevi sakini kadar, ziyaretçinin de memnuniyetini sağlamak üzerine kurulu. İşte o yüzden biz artık bu tabloyu tersine çevirmek istiyoruz. İstiyoruz ki bizim huzurevlerimiz üzüntüyle, gözyaşıyla, siyatikle, romatizmayla değil, müzikle, dansla, eğlenceyle, cümbüşle anılsın” sözleriyle yeni dönemde huzurevleri için belirledikleri vizyonu ortaya koydu.
 
 
 
Huzurevi sakinlerinin yeni döneme daha kolay uyum sağlamaları için yürüttükleri çalışmalar hakkında da bilgi veren Kanyoncu, açıklamasını şu sözlerle sürdürdü:
 
“Huzurevinde kalan her yaşlımızın önüne bir performans hedefi koyacağız. Yani, atıyorum 90 yaşındaki bir amcamız senelik 50 ziyaretçi kotası için var gücüyle çalışırken, 65 yaşındaki bir teyzemizin huzurevine çok daha fazla sayıda ziyaretçi çekme potansiyeli var. Haliyle onun kotası daha yüksek olacak. Misal siz önde oturan beyaz hırkalı teyze, duydum ki 4 kez evlenmişsiniz. Kocalarınızın hepsi de vefat etmişler. Maşallah... Bence şahane hikaye çıkar bundan. Buna yoğunlaşın. O kadar adamı nasıl gömdünüz biraz da böyle eğlenceli ayrıntılarla süslerseniz, Gönül Yazar gibi mesela, her ay dolar taşar burası, huzurevinin yıldızı olabilirsiniz... Ud falan çalabilen, sesi güzel olan var mı aranızda? Hah güzel... Siz, siz, siz üçünüz de bir grup kurabilirsiniz mesela. Ama böyle ağır ağlak şeyler söyleyip de milleti kaçırmayın. Mümkün mertebe neşeli gençlerin seveceği türden, Demet Akalın, Serdar Ortaç falan onlara çalışın..."