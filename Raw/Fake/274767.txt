Erdoğan'dan Küresel Sermayeye Tarihi Ayar: ''Bu kapıdan çıkan bir daha geri giremez!'' 2014 yılı içerisinde Türkiye'den çıkan 7 Milyar Dolarlık yabancı sermayeye, geçtiğimiz hafta CitiBank'ın da eklenmesi Cumhurbaşkanı Erdoğan'ın sert tepkisini çekti. Yozgat'ın Sorgun ilçesinde hizmete giren yeni Ziraat Bankası Şubesi'nin açılışında konuşan Erdoğan, "Ya tamam Amerikan Merkez Bankası da faiz artırır, belki orada da kazanırsınız ama buradaki bu samimiyeti, sıcaklığı orada bulamazsınız. Açıkça uyarıyorum, bu kapıdan çıkan da bir daha geri dönemez ha. Bizde bitti mi tam biter!" sözleriyle yabancı sermayeye tarihi bir rest çekti.  Sorgun'daki 2. Ziraat Bankası Şubesi'nin açılışına konuk Somali Devlet Başkanı Hasan Şeyh Mahmud ile birlikte katılan Cumhurbaşkanı Erdoğan'ın hedefinde bu kez küresel sermaye grupları vardı. Yabancı yatırımcıların Türkiye'den de çekilip güya daha güvenli gördükleri ABD'ye geri dönmeye başladığına dikkat çeken Erdoğan, oldukça duygusal bir tonda gerçekleştirdiği konuşmasına şu sözlerle başladı  "Kardeşlerim, biz zor zamanda bunlara merkez bankamızı, borsamızı, arazilerimzi açtık. Paralarını kendi paramızdan ayırmadık. Nitekim size de hep adeta bizim kendi öz paramızmış gibi kasamızda şu kadar dolar var, şöyle zenginleştik, böyle büyüdük diye anlatmadık mı? Yaptığımız iyiliği yüze vuruyormuş gibi anlaşılmasın ama bu nankörlük de insanın kanına dokunuyor. Ben şimdi soruyorum: Ey küresel sermaye, ey sıcak para sen bu kadar ahı aldıktan sonra gittiğin yerde huzur bulebilecek misin? O FED seni benim gibi sevecek mi? Peki, madem öyle biz de bundan sonra kim yanımızda kim değil ona bakarız, buna göre notunuzu veririz. Standart and poors'un bir notu varsa bizim de vardır, ne yapsalar boooş, göklerden gelen bir hesap vardır! O hesaba göre de dolar hala 2.25 TL. Hadi bakalım!" Cumhurbaşkanı Erdoğan, şu ana kadar Türkiye'den çıkan küresel sermayeyi tek tek not ettiklerini ve bir gün pişman olup geri dönmek isteseler bile artık çok geç olacağını da net bir şekilde ifade ederken, halen ülkede bulunan yabancı yatırımcılara da "Şunu herkes iyi bilsin: O kapıdan çıkan bir daha geri dönemez. Bizim için giden gitmiştir, gittiği gün bitmiştir. Yüz verip adam ettiysek, sıfırla çarpar elhamdülillah yok etmesini de biliriz..." sözleriyle tarihi bir ayar verdi. Yaşananlara rağmen gönül kapısını tamamen kapatmayacaklarını ve küresel sermayeyi sevmekten vazgeçmeyeceklerini özellikle vurgulayan Erdoğan'ın "Sadece toparlanmak için biraz zamana ihtiyacımız var. Belki bi 10-15 sene falan. Tam bir tarih veremiyorum şu an ama elbet yenileri olacak, yine o kalp çarpıntıları, o tatlı heyecanlar yaşanacak. Ancak şunu da söyliym, bundan sonra kapılarımızı kime açacağımız noktasında da çok daha dikkatli olacağız. Öyle 3 kuruşluk dolara 5 kuruş değer vermeyeceğiz. Bu kalbi bir daha ezdirmeyeceğiz!" sözleri ise meydanı hınca hınç dolduran kalabalık tarafından coşkuyla karşılandı. Erdoğan, Sorgunlular'ın "Yol ver gidelim, FED nereyse artık onu ezelim" sloganlarına elini kalbine götürerek yanıt verirken, vatandaşların yoğun ısrarı üzerine bir de şiir okudu: Kalabalığın gözyaşları içinde dinlediği şiirin ardındansa kürsüye Somali Devlet Başkanı Hasan Şeyh Mahmud davet edildi. İki ülke devlet başkanı kürsüde el ele tutuşarak birlik ve beraberlik mesajı verirlerken, Cumhurbaşkanı Erdoğan da "Çekip gidenlere, vefasızlara inat, değerli kardeşim Şeyh Mahmud birazdan açacağımız şubeye ilk yabancı sermayeyi yatıracak. Bakalım buna ne diyecekler?" sözleriyle Şeyh Mahmud'u kurdele kesim alanına davet etti.  Bu jest karşısında oldukça şaşırmış olduğu görülen Somali Devlet Başkanı, "Yani yanlış anlaşılmasın, Türkiye ekonomisine güvenim sonsuz ama üzerimde yol harcırahı olarak verilen 78 dolar'dan başka para yok. O da dönüş için lazım. Nasıl yapsak ki şimdi? Bilemedim..." şeklinde itiraz etmeye çalışırken, Erdoğan ve korumalarının ısrarı üzerine cüzdanındaki tüm parayı Ziraat Bankası'nda kendi adına açılan hesaba yatırmaya ikna edildi.