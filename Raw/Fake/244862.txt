''Lafa değil, icraata bakarım'' Sloganıyla Seçimlere Hazırlanan Tayyip Erdoğan, Bu Akşam Saatlerinde 2 dakika 24 Saniye Boyunca Sustu Bu haftasonu gerçekleşecek yerel seçimlere "Lafa değil, icraata bakarım" sloganıyla hazırlanan AK Parti'de bu akşam saatlerinde büyük bir şok yaşandı. Son dönemde mecliste, mitinglerde, televizyonlarda ve olabilecek her platformda açıklamalarını aralıksız bir şekilde sürdüren Başbakan Erdoğan'ın saat 21 sularında yaklaşık 2 dakika 24 saniye kadar susması partide kısa süreli bir paniğe neden olurken, o süre boyunca tam olarak ne yaptığı ve neden sustuğu ise gizemini koruyor. Trabzon mitinginin ardından Ankara'daki genel merkez binasına gelen Tayyip Erdoğan'ın dinlenmek için odasına çekildiği sırada meydana gelen 2 dakika 24 saniyelik suskunluk partide büyük panik yarattı. Olağandışı bu durumu farkeden ilk isim olan Başbakan'ın Danışmanlarından Hulusi Sinaycan yaşadıkları sessizliğin şokunu halen üzerinden atamadığını belirtirken, o yürek hoplatan anları da şu sözlerle özetledi: "Valla akşam saatlerinde ben biraz odama çekilmek istiyorum diyerek makamına geçti kendisi. O sırada bir takım telefon görüşmeleri yapıyordu en son. Yanlış olmasın ama 21.10 - 21.15 gibi birden bi sessizlik dikkatimizi çekti, normal bir durum değil tabii. Biraz bekledik, acaba bu dinlenme muhabbetleri yüzünden sessiz mi konuşuyo dedik ama yok. Resmen susmuştu. Durumdan emin olunca korumaların yardımıyla kapıyı kırıp içeri girdik. O ara neden kapıyı çalmadan giriyosunuz lan diye günlük azarımızı yiyince bi rahatladık ama gelin de bize sorun yani. Yüreğimiz ağzımıza geldi..." Başbakan'ın bir diğer danışmanı Naci Belengi ise dün akşamki sessizlikten dolayı başta oldukça endişelendiğini ama böyle özel bir ana tanık olduğu için kendisini şanslı hissettiğini dile getirdi. "Göreve başladığımdan beri ilk kez böyle bir şey oluyor. Eskiler 2004 yılında da buna benzer 3 dakikalık bir suskunluk yaşandığını söylüyorlar ama ben ona yetişemedim. Benim için değişik bir deneyim oldu. Sonunda kötü bir şey çıkmaması ayrıca sevindirici'' diyen Belengi,  şöyle devam etti: "2 dakika 14 saniyenin doğru değerlendirildiği takdirde siyasette çok uzun bir süre. Bunu yeterince iyi kullanan tüm vatandaşlarımız, o ara lafa değil icraata bakma şansı buldular bence. İşe o açıdan bakmak lazım. Şu an 3. köprü inşaatına baksan, gani gani yeter o süre. 3.havalimanına baksan ha keza... Kanal için yetmeyebilir, ona anca üstünkörü bi bakarsın ama zaten bu 2 proje de yeterince büyük icraatlar.... Mesela Yozgat'ta icraata bakmak için 37 saniye yetiyor... Kalan sürede de Amasya'ya, Tokat'a falan bakarsın..." Haberin yayılması ile birlikte çok sayıda AK Partili vatandaş ise Başbakan'a destek olmak adına Söğütözü'ndeki genel merkeze akın etti. Ellerindeki "Susma Uzun Adam!", "İcraata da bakarız ama lafın yeri ayrı be", "Soluksuz konuşmada da dünya lideri" yazılı dövizlerle Başbakan'a moral veren partililer, alkışlar ve tezahüratlar eşliğinde Tayyip Erdoğan'ı konuşma yapmaya davet ettiler. Balkona çıkarak kendisine sevgi gösterilerinde bulunan partilileri selamlayan Erdoğan, neden ve nasıl sustuğuna dair net bir açıklama yapmazken "Hepiniz icraata baktınız değil mi? Güzel. O zaman iyi bir konuşmayı hakettiniz. Kimse merak etmesin, biz bu sessizliğin acısını hologramımla aynı anda stereo miting yaparak çıkarmasını da biliriz..." diyerek başladığı konuşmasını sabahın ilk saatlerine kadar sürdürdü.