TÜİK'in Açıkladığı %11'lik Büyümeyi Hissettiği İddia Edilen Pakize Aydoğdu(82)'nun Evi Meraklı Ziyaretçilerin Akınına Uğruyor... Türkiye İstatistik Kurumu'nun Temmuz-Ağustos-Eylül aylarını kapsayan üçüncü çeyrek büyüme oranını %11.1 olarak açıklamasının ardından söz konusu büyümenin tam olarak nerede gerçekleştiği ve kimler tarafından hissedildiği soruları da gündemi meşgul ederken, Türkiye'yi heyecanlandıran haber Kayseri'nin İncesu İlçesi'nden geldi. TÜİK'in açıklamasıyla birlikte piyasalarda ''Herkes ya batar ya küçülürken kim bu kadar büyüdü? Nerede büyüdü?" sorularını da gündeme getiren %11'lik büyüme üzerindeki gizem perdesi, bugün Kayseri'den gelen bir haberle aralandı. İncesu İlçesi'nde ikamet eden 82 yaşındaki Pakize Aydoğdu adlı vatandaşın bu sabah saatlerinde %11'lik büyümeyi hissettiğini açıklamasıyla birlikte gözler Kayseri'ye çevrilirken, Aydoğdu'nun evi kısa sürede ziyaretçilerle doldu taştı. Pakize Aydoğdu'nun komşusu olduğunu belirten Nahide Gümüşçüler(59), "Pakize Abla zaten eskiden beri görür böyle şeyleri. Mesela sana şöyle bir baksın, yaşını, nereli olduğunu, hastalığını falan söyler hemen. Geçen sene de benim söylemesi ayıp altınım kaybolmuştu. Pat diye dediği onun yerden çıktı. Sorsan Deli Pakize derler ama kurban olduğum Allah ona böyle bi kalp gözü açıklığı ihsan etmiş" derken, tüm Türkiye'yi heyecanlandıran gelişmeyi ise şu sözlerle aktardı:  "Sabah işte 9 gibi falan bir eksiği ihtiyacı var mı diye yoklamak için yanına gittim. Pakize abla salonda böyle yüzünde güleç bir ifadeyle hareketsiz oturuyordu. 'Ne oldu Pakize abla?' dedim. Ses yok. 'İyi misin Pakize abla konuşsana? dedim. 'Büyüme' dedi. 'Hangi büyüme Pakize abla?' dedim. 11 dedi. 'Kim 11 Pakize abla sen ne diyon?' dedim. 'Gördüm' dedi. Baktım iyi değil, biraz su verdim, Ayetel Kürsi okudum, kolonyayla alnını ovdum falan, az bi  kendine gelince dili çözüldü. Çok büyük ve parlak bir şey görmüş sabah. Bununla konuşmuş, selam getirmiş. merak etme demiş, ben dedikleri kadar büyüğüm demiş, sonra da geldiği gibi gitmiş..." Olayın duyulmasıyla birlikte Aydoğdu'nun evi önce komşuların sonra da İlçe'de yaşayan diğer vatandaşların akınına uğrarken, İncesu Belediye Başkanı İsmail Caneğri de akşam saatlerinde beraberindeki heyetle birlikte evi ziyaret etti. Çıkışta soruları yanıtlayan Caneğri, "Geldik, elini öptük, kendisiyle bir süre sohbet imkanımız da oldu. Anlattığı şey gerçekten de %11'lik büyümenin tarifine çok uyuyor. Aldığımız bilgilere göre zaten kendisi daha evvel 3 kez hacca gitmiş, zaman zaman böyle gaipten haberler veren mubarek bir teyzemiz. Bugüne kadar dediği de hep çıkmış. Çok büyük ihtimalle bu da çıkacak inşallah" sözleriyle Türkiye'ye müjdeli haberi verdi.