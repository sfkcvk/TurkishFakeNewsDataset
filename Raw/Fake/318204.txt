Çift Haneli Rakamlara Ulaşan Enflasyonla Mücadele İçin Düğmeye Basıldı: Fiyatı En Çok Artan Ürün Olan Kabak Sınır Dışı Ediliyor... Türkiye İstatistik Kurumu’nun tüketici fiyatlarında yüzde 9,22, yurt içi üretici fiyatlarında yüzde 13,69 olarak açıkladığı enflasyon rakamları için harekete geçen Hükumet fiyatı en çok artan kabağı sınır dışı etmeye hazırlanıyor. Konuyla ilgili açıklama Gıda Tarım ve Hayvancılık Bakanı Faruk Çelik’ten geldi. Hükumet olarak enflasyonda çift haneli rakamları kabul etmediklerini belirten Çelik, sorumluların ortaya çıkartılması için başlattıkları çalışmalarda sona yaklaşıldığını duyurdu. Yüksek enflasyon rakamları için yürütülen soruşturmaların, fiyatı neredeyse her ay artan kabağı işaret ettiğini belirten Çelik, "Enflasyonda yukarı yönlü baskıyı bu eleman yapıyor. 12 ayın 8’inde fiyatı artmış. Ya sen kimsin ki her ay artıyorsun? Dolma olmasa yüzüne bakılmaz. Kim yiyor arkadaşlar bu kadar kabağı?" sözleriyle sebzeye yüklendi. 
 
Hükümet olarak yılsonu enflasyon hedefinin yüzde 4-5, hadi bilemedin 7 olduğunu ama kesinlikle 13 falan olmadığını vurgulayan Bakan Çelik, olayın sorumlusu olarak görülen kabakla ilgili alınacak tedbirleri de şöyle sıraladı: "Başta yurt içi arzının önüne geçilecek. Vatandaşa kabak tüketmeyin çağrısı yapılacak. Kanserle bağlantısı üzerinde durulacak. Gerekirse üretiminin durdurulması, piyasadakilerin toplatılıp sınır dışı edilmesi ve vatandaşlıktan çıkarma seçenekleri de masada olacak. Yok öyle ekonomiyle bize ayar vermeye çalışmak. O günler geçti artık. Bunu Kabak da görecek, domates de görecek, masa tenisi topu yükseltiyorsa o da görecek. Kimsenin gözünün yaşına bakmayacağız...”  Öte yandan alınacak tedbirler ve atılacak adımlar üzerinde çalışmaların sürdüğü belirtilirken ekonomideki kötü göstergelere katkı sunmakla suçlanan kabağın diğer suç örgütleriyle bağlantılarının da çıkartılması için özel ekip kurulduğu öğrenildi. Gıda Tarım ve Hayvancılık Bakanlığı’nın Emniyet Genel Müdürlüğü İstihbarat Daire Başkanlığı'yla birlikte yürüttüğü ortak soruşturmada, sebzenin özellikle FETÖ ile bağlantılarına dair kuvvetli delillere rastlandığı ve bunların yakında kamuoyuna açıklanacağı da son olarak gelen bilgiler arasında