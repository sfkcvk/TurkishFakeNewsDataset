Maliye Bakanı Naci Ağbal'dan Müjde: ''ÖTV'sini ödeyene çok az bir ücret farkıyla araba hediye edeceğiz!'' Otomobildeki ÖTV düzenlemesiyle ilgili kamuoyunda tartışmalar sürerken, Maliye Bakanı Naci Ağbal'dan bugün müjdeli bir haber geldi. Bakanlık tarafından başlatılan kampanya ile ÖTV'yi ödeyen vatandaşlara cüzi bir farkla araba sahibi olma imkanının da getirildiğini açıklayan Ağbal, özellikle 2000 CC ve üzeri araç almayı düşünenlerin neredeyse ÖTV fiyatına bu kampanyadan yararlanabileceklerinin de altını çizdi... Konuyla ilgili olarak bu öğlen saatlerinde kameraların karşısına geçen Maliye Bakanı Naci Ağbal, "ÖTV'yi getir sıfır arabayı götür" adı verilen kampanya ile ilgili bilgilendirmelerde bulundu. Kampanyanın, özellikle yüksek silindir hacimli otomobil sahibi olmak isteyen ancak parası sadece ÖTV'ye yeten vatandaşlar için önemli bir fırsat sunduğuna dikkat çeken Ağbal, şöyle devam etti: "Biliyorsunuz yılın bu zamanları otomotiv firmaları çeşitli kampanyalarla stoklarını eritmeye çalışırlar. Biz de Bakanlık olarak, hem onların bu çabalarına destek olmak hem de ÖTV'sini düzenli ödeyen vatandaşlarımızı bir nevi ödüllendirmek amacıyla taşın altına elimizi koyup böyle bir çalışma başlattık. Örneğin 200.000 TL ÖTV'sini ödeyen bir vatandaşımız makbuzuyla birlikte en yakın vergi dairesine giderse, sadece 40-50.000 TL ek bir ücret karşılığında kendisine dilediği lüks bir otomobili hediyece edeceğiz. O vatandaşımız hem vergisini ödemiş olmanın huzuru hem de hayalindeki arabaya kavuşmanın keyfiyle vergi dairesinden ayrılacak..." Maliye Bakanı, kendilerine kalsa aradaki cüzi farkı da almayacaklarını ancak maalesef otomotiv firmalarının ürettikleri araçlar için belli bir meblağ talep etmekteki ısrarları yüzünden mecbur kaldıklarını da sözlerine ekledi. "O konuda üretici firmalarla pazarlıklarımız sürüyor. Gelin şu arabayı bedavaya verin, vatandaşa bir kolaylık gösterin dedik ama işte maalasef orada onların kar hırsı yüzünden fazla bir mesafe alamadık. Kapitalizm böyle bi şey işte..." diyen Ağbal, Allah'ın izniyle yerli otomobil üretimine geçilmesiyle birlikte bu zorluğun da aşılacağını sözlerine ekledi.