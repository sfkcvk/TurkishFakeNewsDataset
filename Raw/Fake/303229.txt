Her Gün Kilis'i Vurmasına Rağmen Türkiye Gündemine Giremeyen IŞİD, Kadrosuna Bir Kaç Kürt Katarak Şansını Tekrar Deneyecek Gün aşırı sınır ötesinden Kilis'e roket saldırısı yapmasına ve bugüne kadar 17 Türkiye Cumhuriyeti vatandaşının ölümüne sebep olmasına rağmen ne hükümet ne de medya tarafından yeterli ilgiyi göremeyen IŞİD'de sabırlar tükeniyor. Örgüt, öncelikli olarak kadrosuna Kürt kökenli bir kaç militan katarak gidişata dur demeye çalışacak. Konuyla ilgili olarak bir basın toplantısı düzenleyen IŞİD Türkiye Sınır Sorumlusu Ahmad El-Kubbari, “Çok afedersiniz ama bu kadar roketi eşşeğe atsan hayvan ürker kaçar, duvara atsan duvar yıkılır. Yok arkadaş resmen gündem olamıyoruz. Ne hükümetten biri çıkıp bize tek laf ediyor, ne bir gazetenin manşetine çıkabiliyoruz. 2 satırlık Kilis'e roket düştü haberiyle geçiştiriliyoruz. Onda bile adımız geçmiyor. Bu nasıl bir gamsızlıktır? İnanılmaz ya” şeklindeki sözleriyle tepkisini dile getirdi. Onca çabalarına rağmen Trabzon’da sahaya atlayan bir adam kadar bile konuşulmadıklarını belirten El-Kubbari, “Roketi mi az atıyoruz acaba diyerek onu da günde 2'ye çıkardık ama gene değişen bir şey olmadı. Orada ölenler öldüğüyle biz de boşa masraf ettiğimizle kaldık..." derken, bundan böyle yeni önlemler alacaklarını ifade etti. El-Kubbari, örgüt üst yönetimi olarak uzun toplantılar sonucunda, “Bu adamlar işin içinde Kürtler olmadan bir tepki vermiyor. Şuradan misal PYD bir tane kurşun atsa 1 hafta manşetlerden inmez. Cumhurbaşkanı ayrı, Başbakanı ayrı, Genelkurmay'ı ayrı lanetler. Demek ki olay Kürtlükte. Öyle Arap'la, Çeçen'le, Afgan'la olacak iş değilmiş bu...” noktasına vardıklarını belirterek, bu amaçla  insan kaynakları sitelerine ilan çıkacaklarını da sözlerine ekledi.  Son olarak “Yani kimse kusura bakmasın aslında böyle tek bir ırkı öne çıkaran ayrımcı bir insan kaynakları politikası bizim gibi çokuluslu bir yapıya pek uygun değil ama ırkçılığı başlatan biz değiliz. Ya da şöyle ifade edeyim, IŞİD’ız lan biz. Çok da s.kimizde değil yani” diyen El-Kubbari, ardından hala Kilis’e roket atmaya çalışan 2 militanı dövmek üzere toplantıya son verdi.