Çalışanların Düzenli Olarak ‘Vatandaşlık veren ülkeler’ ve ‘Göçmenlik şartları’ Yazıları Okuduğu İltek Bilişim A.Ş, Yoluna Yurtdışı Danışmanlık Şirketi Olarak Devam Etme Kararı Aldı Personelinin mesai saatleri içerisinde mütemadiyen Türkiye’den kaçış yolları aradığını fark eden İltek Bilişim'de sektör değişikliği gündemde. Şirkette çalışan 127 kişinin de yurt dışına yerleşme ve göçmenlik konularında hatırı sayılır bir bilgi birikimine eriştiğini belirten CEO Ahmet Yunak, bundan böyle yollarına yurtdışı danışmanlık şirketi olarak devam edeceklerini açıkladı. Özellikle son 1 yıldır çalışanların sürekli olarak internette “İşte en kolay vatandaşlık veren 7 ülke”, “Kanada 5.000 göçmen alıyor”, “Avustralya hayal değil” gibi yazılar okuduğunu tespit ettiklerini belirten İltek Bilişim CEO’su Ahmet Yunak, bugün düzenlediği toplantıyla yeni yol haritalarını açıkladı. Yunak, sözlerine “Arkadaşlar bakın açık konuşucam, 6 haftadır bütün departmanlardan 2017 forecast'lerini bekliyorum. Yapan çıkmadı henüz. Kodcusu da aynı tasarımcısı da aynı finansçısı da aynı. Herkesin aklı başka bir yerde. Zaman zaman masalarınızın arasında dolanıyorum, minimize ettiğiniz bütün pencereler göçmenlikle ilgili. Sigara içtiğiniz alanda konuşulan tek konu da Türkiye’den gitmek. Ondan da haberim var” şeklinde sitem ederek başladı. Deneyimli CEO, açıklamalarını şöyle sürdürdü: “Özellikle bazı arkadaşlar bu işin artık kompetanı olmuş durumda. Senior Developer arkadaşımız Emrah Bey, ortalama bir Torontoludan daha fazla Kanada biliyor. Cenk Bey, duyduğum kadarıyla en az 30 ülkenin parayla vatandaşlık için şartlarını ezberden sayabiliyormuşsunuz. Bravo! Hiç sırıtmayın Ebru Hanım, sizin kayıtlara da baktım. Haftada en az 3 kere ‘Kamboçya’da bakkal açtı’ yazısını okuyorsunuz. Ve siz değerli Genel Müdür Yardımcım Fikret Bey, yazıklar olsun 2 kere Almanya’ya gönderdik şirket parasıyla hemen oradaki bağlantılara CV yollayıp burada Alman Kültür’e başlamışsınız. Koca adamsınız, yakışıyor mu bu yaştan sonra mesai saatleri içinde kulaklıktan Bruder Martin dinlemek. Çocuk şarkısı o ya!” Mevcut tablonun İltek Bilişim için sürdürülemez olduğunu belirten CEO Ahmet Yunak, “Madem şirketimizde böyle bir know-how oluştu, o zaman en azından bunu değerlendirelim. Bundan sonra temel faaliyet alanımız, yurt dışı danışmanlık hizmetleri. Şimdiden hayırlı olsun. Zaten sizin de bir yere gideceğiniz yok gibi görünüyor, en azından bu şekilde hevesinizi almış olursunuz.” sözleriyle müjdeyi verirken, çalışanlar da kararı alkışlarla karşıladılar. Açıklamasının ardından “Herkes şimdi elindeki işi bıraksın. Ne biliyorsa bi gelip anlatsın bakalım bana iyice. Ona göre departmanları oluşturalım, iş planı yapalım” diyen tecrübeli CEO, ABD Yatırımcı Vizesi işine hakim olan her kimse onunla özel olarak görüşmek istediğini belirterek toplantıya son verdi.