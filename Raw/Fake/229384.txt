Genelkurmay Başkanlığı, 1 Haftadır Kral TV'deki Hiçbir Alt Yazıda İsmi Geçmeyen 29. Mekanize Sınır Tugayı İçin Arama Kurtarma Çalışması Başlattı Genelkurmay Başkanlığı, Kral Tv’de son olarak 15 Kasım Cuma günü akşam saatlerinde "94'e 2 tüm tertiplere selam olsun! şafak 83 başka yok!!! Kral devreler Ahmet-Kemal-İbrahim-Turhan-Filinta" mesajının yayınlanmasının ardından bir daha haber alınamayan 29.Mekanize Sınır Tugayı için teyakkuza geçti. 1 haftadır hiçbir klip altında SMS'i geçmeyen birlikle ilgili şu ana dek sağlıklı bir bilgi alınamazken, Genelkurmay Başkanlığı’yla ortak çalışma yürüten Kral TV 24 saat kesintisiz Hadise klibi yayınına geçti. Konuyla ilgili olarak basın mensuplarına açıklamalarda bulunan Genelkurmay Başkanlığı Arama ve Kurtarma Daire Başkanı Kurmay Albay Nurettin Hakanıl “Haftalık olarak Kral TV'den aldığımız rapora göre bu birlikten SMS geçişleri ayın 15'ine kadar normal seyrinde ilerliyor. Daha sonra iletişimi tamamen kaybettik. Elbette gazinodaki televizyon bozulmuş ya da ufak bir ihtimal, birlikteki herkes cep telefonunu yakalatmış olabilir ancak biz en kötü senaryoya göre hareket ediyoruz." sözleriyle birliğin akıbeti ile ilgili olarak bütün ihtimallerin göz önünde bulundurulduğunu ifade etti. İlk değerlendirmelere göre birliğin bulunduğu bölgede halen Kral TV yayınının sağlıklı bir şekilde devam ettiğini kaydeden Kurmay Albay Hakanıl şöyle devam etti: “Yani olmaz da hani topluca firar edip Kuzey Irak'a falan geçmiş olsalar bile ordan da Kral TV çekiyor, illa ki bir mesaj atarlardı. PKK kaçırdı desen, barış sürecinden sonra komple kantinci yaptığımız birliği neden kaçırsın... Benim aklıma Aydemir Başçavuş'u kafaladılar da sürekli çift çarşı mı yapıyorlar olasılığı da geliyor bak... tehe...Aydemir Başçavuş yapar mı yapar ha... Huyuna gidersen şahane adamdır... Neyse...Allah'ın izniyle bulucaz evlatlarımızı...” Yaşanan gelişmeler üzerine Türkiye’deki tüm askeri birliklerden derhal toplu içtima aldıklarını kaydeden Kral TV yetkilileriyse, ''Valla en küçük karakoluna dek tek tek SMS'leri topladık, bir tek bu arkadaşlar eksik. An itibariyle dikkatlerini bize yoğunlaştırmak için Genelkurmay Başkanlığımız'ın da onayıyla 24 saat kesintisiz Hadise yayına geçtik. Hiçbir askeri birlik Hadise Klibi'ne 24 saatten fazla kayıtsız kalamaz. Hala hayattlarsa bir şekilde bize ulaşacaklardır...'' ifadelerine yer verdiler. Birlikten yarın da bir SMS gelmemesi durumunda alarm seviyesinin 48 saat kesintisiz Inna Klibi düzeyine yükseltileceği de yine Kral TV'den verilen bilgiler arasında.  . Haber yayına hazırlandığı sırada birliğin akıbeti ile ilgili çelişkili bilgiler gelmeye devam ederken, Genelkurmay Başkanlığı'nın Ankara’daki binası önünde toplanan asker yakınlarınında ise tedirginlik hakim. 3 gündür nişanlısı ile ilgili bir açıklama beklediğini belirten Zeynep Öynülü, "Emrah kesinlikle aksatmazdı... Her gün en az 2 altyazısı vardı bana... İlk birkaç gün 'aldattığımı anladı galiba' diye paniğe kapılmıştım ama çok şükür öyle değilmiş. Şimdi tek dileğim ona sağ salim tekrar kavuşmak" derken, Zeynep’in sivildeki sevgilisi Kadir Torunlar ise en yakın arkadaşı Emrah'tan bir an önce haber almak için gerekirse gece gündüz Genelkurmay önünde yatacağını ifade etti