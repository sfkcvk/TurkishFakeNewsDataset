İstanbul Emniyeti'nden, Yılbaşı'nda Arkadaşlarına Yardım ve Yataklık Etme Hazırlığı İçinde Olan ''Merveler''e Şafak Operasyonu... İstanbul Emniyeti’nin yılbaşı için aldığı önlemlerin ardı arkası kesilmiyor. İl genelinde yılbaşı gecesi arkadaşlarına yardım ve yataklık edeceğinden kuşkulanılan 32.640 ''Merve'', bu sabaha karşı Asayiş Şube ekiplerince düzenlenen şafak operasyonuyla gözaltına alındı. ''Makul şüphe'' gerekçesiyle düzenlenen operasyonun ardından genç kızlar şaşkın: “Ee şimdi kimde kalıyoruz diycez biz?” “Kim bu Merve? Ailesini tanıyor muyuz?” adı verilen operasyonu, İstanbul Emniyeti Asayiş Şube Müdürü Başkomiser Şamil Karagümüş, bizzat yönetti. Sabah 8 sularında başarılı bir şekilde sonlandırılan ve yaklaşık 3 saat süren operasyonda, 20.000 kadarı erkek toplam 32.640 Merve sağ ele geçirildi. Ele geçirilen Merveler, 1 Ocak akşamına kadar Vatan Caddesi’ndeki Emniyet Genel Müdürlüğü binasında bekletildikten sonra serbest bırakılacak. Kamuoyunda büyük yankı uyandıran baskının kahramanı, Başkomiser Şamil Karagümüş, operasyonun ayrıntılarını şu sözlerle paylaştı: “Geçen sene yılbaşı öncesi dinlemeye takılan görüşmelerde, Merve diye birisinin izine rastladık. Niye bütün İstanbul yılbaşında bu kızda kalıyor? Örgüt müdür, elebaşı mıdır? Ayrıca nasıl bir ev bu? Mülteci kampı gibi bir yer mi? diye araştırınca korkunç gerçeği fark ettik… Bu yıl gerekli tedbirleri alıp, tespit edilen tüm Merveleri yılbaşı öncesi etkisiz hale getirdik. Her şey halkımızın huzur ve güvenliği için...” Karagümüş, şu an için piyasada 30 yaşından gün almış bir tane bile “Merve” kalmadığının altını çizerken, hepsinin gece boyunca emniyette ağırlanacağını vurguladı. “Silahlı kuvvetlerimiz ile koordine olduk, bize kola ve çerez desteği sağladılar. Bunları Mervelerimize dağıtacağız, mis gibi eğlence işte… Üstelik Polis güvencesi altında…” sözleriyle yeni yıl coşkusunun Emniyette de süreceğinin altını çizdi.