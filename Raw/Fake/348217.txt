Borç Bulabilme Ümidiyle ABD ve Almanya ile İlişkileri Düzeltmeye Çalışan Hükümet, Ekonomideki Kötü Gidişin Sorumlusu Dış Mihrak Pozisyonu İçin Bulgaristan'la El Sıkıştı... Ekonomideki sarsıntının giderek şiddetlenmesiyle birlikte daha evvel Türkiye'ye ekonomik savaş açtığı belirtilen ABD ve Almanya gibi ülkelerle ilişkileri düzeltme yoluna giren AK Parti hükümeti, dış mihrak açığını yine bir batılı ülkeyle kapatmak için harekete geçti.  Konuyla ilgili olarak Dışişleri Bakanlığı'ndan yapılan açıklamada, mevcut durumda oluşan finansal zorunluluklar nedeniyle bir süre özellikle ABD ve Almanya ile yakın ilişkiler kurulmasının kaçınılmaz olduğuna vurgu yapılırken, ''Ancak şartlar ne olursa olsun bu milleti dış mihraksız bırakmama konusundaki kararlı tutumumuz sürecek'' ifadelerine yer verildi. Vatandaşlardan gelen ''ABD ve Almanya bize ekonomik savaş açmadyısa o zaman kim açtı? Bize acilen bir isim verin yoksa oy verdiğimiz adamlar ülkeyi batırdı demek zorunda kalacağız'' tepkilerinin ışığında daha zararsız ve şimdilik bize borç verme gibi bir ihtimalleri olmayan ülkelerle ikili işbirliğine gidilmesi yönünde karara varıldığı belirtilen açıklamada şunlar kaydedildi: ''Bu doğrultuda yine batılı ve eskiden aramızda husumet yaşanan devletler olarak Yunanistan ve Bulgaristan isimleri öne çıkmış, yapılan ihalede daha düşük teklif veren Bulgaristan'la dış mihrak olarak yola devam edilmesi karara bağlanmıştır. Vatandaşlarımızın Bulgaristan'ı lanetleyebilmeleri için gereken bayrak renkleri, cumhurbaşkanlarının adı, neden güçlü bir Türkiye istemedikleri gibi bilgiler önümüzdeki günlerde basın aracılığıyla halkımıza iletilecektir. Ayrıca Bulgar zulmünü anlatan bir dizinin çekimi için TRT bünyesinde hazırlıklara başlanmıştır. Bu süreç boyunca ABD ve Almanya yerine bu ülkeye küfredilmesi konusunda azami dikkatin gösterilmesini vatandaşlarımızda rica ediyoruz. Allah korusun o Dolarları, Euro'ları alamazsak 2 ay sonra maaşların ödenmesinde dahi sıkıntı çekilebilir. Vebali büyük olur...'' Senelik 1.7 Milyon Euro karşılığında 1+1 yıllık olarak imzalanan sözleşmeyle, Türkiye'deki başta ekonomik olmak üzere tüm olumsuz gelişmelerin sorumlusu dış güç olarak rol almayı kabul eden Bulgaristan tarafından yapılan açıklamada ise anlaşmanın her iki ülke için de hayırlı olması temennisinde bulunuldu. Bulgaristan Dışişleri Bakanı Ekatirana Zaherieva, ''Zaten biliyorsunuz geçmişten yaşanan Türklere baskı ve zorunlu göç olayları var. Oradan bize tekrar bilenmeniz çok zor olmaz. Bunun yanında hem AB ülkesiyiz hem de sınırlarımız dahilinde yaşayan çok sayıda Türk kökenli yurttaş var. Öyle bakınca da bir nevi Almanya sayılırız aslında. Onlar yerine bize küfrederek daha ucuza nereeyse aynı kalitede rahatlayabilirsiniz'' sözleriyle Türk kamuoyuna seslenirken, başarılı bir dış mihraklık dönemi geçirmek için ellerinden geleni yapacaklarının altını çizdi.