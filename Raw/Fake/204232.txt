Estetik Ameliyatla Kendini Tamamen Tayyip Erdoğan'a Benzeten AKP Konya Milletvekili Sadi Ercen, "Başbakan'ı en çok kim seviyor" Yarışında Zirveyi Zorluyor Ak Parti bünyesinde iyice kızışan Tayyip Erdoğan'ı övme ve yüceltme yarışı, bu sabah Konya Milletvekili Sadi Ercen(43)'den gelen hamleyle yeni bir boyut kazandı. Geçirdiği 16 estetik ameliyatın ardından kendisini Başbakan Erdoğan'a benzeterek  'zirve mücadelesinde ben de varım' diyen Ercen, kendisine yöneltilen yalakalık suçlamalarını ise "Ben gidip de estetik cerrahıma 'Beni şuna benzet' demedim ki... Ben 'Şu surattan büyük bir dünya lideri çıkart' dedim. Neticede ortaya böyle bir şey çıktı. Benim için de hoş bir sürpriz oldu" sözleriyle reddetti. 

 

Önce Süleyman Soylu'nun Erdoğan'ı "Ebedi lider" olarak nitelendirmesi, hemen ardından Egemen Bağış'ın “Urfa şanlıysa, Antep gaziyse, Maraş kahramansa, Rize, İstanbul ve Siirt de mübarektir. Çünkü bu 3 şehir, Türkiye Cumhuriyeti tarihinin en büyük liderinin doğmasına vesile olmuştur!" şeklindeki çıkışıyla kızışan AK Parti'deki tatlı rekabette çıta bu kez çok yükseğe çekildi.

 

Geçirdiği 16 estetik operasyonun ardından yeni imajı ile çıktığı ilk grup toplantısında diğer vekiller tarafından tepkiyle karşılanan Ercen, suçlamalara karşılık kesinlikle Tayyip Erdoğan'a benzemek gibi bir planının olmadığını, bu ülkeye layık bir lider gibi görünme arzusunun kendisini doğal olarak bu noktaya sürüklediğini dile getirdi. Ercen'in "Haa diyelim ki o niyetle bıçak altına yattım, bunun nesi yanlış? Neticede sayın liderimiz Erdoğan, bir insanın alabileceği en mükemmel formlardan biri değil mi? Yanılıyor muyum?" sözleri üzerine toplantı salonunda derin bir sessizlik yaşanırken bazı vekiller de Ercen'e alkışlarla destek verdiler. 
 
Önümüzdeki günlerde boyunu 20 cm daha uzatmak için ABD'ye giderek bir kaç operasyon daha geçireceğini açıklayan Ercen, daha sonra Başbakan Erdoğan için yazdığı bir şiirle konuşmasına devam etti:
 
 

Şiiri göz yaşları içinde dinleyen milletvekilleri, Ercen'i kürsüden alkışlarla uğurlarlarken, Ercen'in ardından mikrofonların başına geçen Kayseri Milletvekili Hasan Uraz Derli'nin açıklamaları salonda tansiyonun tekrar yükselmesine neden oldu. "Sayın Sadi Ercen belli ki çok temiz yürekli bir arkadaşımız, iyi niyetinden hiç şüphem yok ama bu yaptığı açıkça şirk koşmaktır! Senin ne haddine, bizim ne haddimize ona benzemek?!" diyen Derli, kolundaki Osmanlı Tuğrası biçimindeki "Recep Tayyip Erdoğan" yazılı dövmeyi göstererek, gerçek sevginin böyle bir şey olduğunu iddia etti. Hasan Uraz Derli'nin konuşmasına "Başbakanımızın ismini abdestsiz ağzına alma!" sözleriyle sert tepki gösteren Ercen'e diğer vekillerden de destek gelirken, Kayseri Milletvekili protestolar eşliğinde kürsüden indi.