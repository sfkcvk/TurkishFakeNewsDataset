Uyarılar Yine Fayda Etmedi: Tatilden Döner Dönmez Çalışmaya Başlayan Yüzlerce Kişi Vurgun Yiyerek Hastaneye Kaldırıldı... Bayram tatilinin bitmesinin ardından iş başı yapan yüz binlerce çalışanın adaptasyon süreci sancılı geçmeye devam ediyor. Uzmanların, ofislere kademeli olarak girilmesi ve bekleyen mail'lerin en az 10'ar dakika arayla teker teker açılması yönündeki uyarılarına karşın bu sabah aniden ofise giren 817 kişi mide bulantısı ve baş dönmesi şikayetiyle hastaneye kaldırılırken, gelen ilk açıklamalar çalışanların vurgun yediği yönünde oldu.  Yurt çapında iş yerlerine gitmek zorunda kalan çalışanlardan üst üste gelen acı haberler üzerine öğleden sonra bir açıklama yapan Çalışma Bakanlığı İş Güvenliği Uzmanı Ali Olkan Tercan, önemli noktalara temas etti. Tüm uyarılara karşın bu yıl da maalesef onlarca "tatil dönüşü vurgunu" vakasının yaşandığını belirten Tercan, ilk iş gününün mutlaka rölantide geçirilmesi gerektiğine dikkat çekti. "İş birikmiş, hemen başlayayım da aradan çıksın" mantığının vurguna adeta davetiye çıkardığını vurgulayan Ali Olkan Tercan, önemli açıklamalarda bulundu: "Bir gün önce sahilde boş boş kuma adını yazan, su şakası yapan adam, ertesi gün 16 tane talep mail'i okuyunca haliyle eşekten düşmüşe dönüyor ve vurgun kaçınılmaz oluyor. Tatil dönüşü ilk iş gününde öncelikle şirkete alıştıra alıştıra girilmesi çok önemli. 1. katta 10 dakika bekleyin, sonra 2. kata çıkın. 10 dakika da orada bekleyin. Böyle yavaş yavaş... Ofise gelindiğinde ise ilk iş olarak hemen çay molasına çıkmakta fayda var. Ofis içi konuşmaların da mümkün mertebe 'Sen nerdeydin?', 'Hadi ya seneye ben de oraya gidicem kısmetse' şeklinde geçirilmesi gerek. O mail'i hemen okuycan da nolacak? Kaç gün beklemiş zaten, bırak 2 saat daha beklesin..." Gün içinde kendisine ulaşan bazı vakaları da basın mensuplarıyla paylaşan deneyimli İş Güvenliği Uzmanı, "Mesela bakın Erhan Aytekin kardeşimiz var, satın almacı... Henüz sabah saatlerinde 7 ayrı firmadan gelen dübel teklifi mail'ini incelerken ağzından köpükler gelerek yere yığılmış" derken, genç mühendise iş yeri hekimi tarafından cep telefonundan tatil story'leri izletilerek ilk müdahalenin yapıldığını kaydetti.  Vurgun yiyen nadir devlet memurlarından Türkiye İstatistik Kurumu Uzman Yardımcısı İlker Alpercan'ın durumuna da değinen Tercan, deneyimli memurun önümüzdeki 150 yılın bayram tatillerini ve 9 güne çıkma olasılıklarını hesapladığı sırada fenalaştığını ve durumunun halen kritik olduğunu dile getirdi. Tatil dönüşünde ilk günün vurgun bilançosu hızla yükselirken, Sağlık Bakanlığı ise işverenleri yaşanabilecek benzer vakalara karşı bir kez daha uyardı. Özellikle büyük şehirlerdeki iş yerlerinde 'vurgun odaları' kurulmasının önemine dikkat çeken Bakanlık, odaların özelliklerini ise resmi internet sitesinden paylaştı. - Vurgun odasına giriş en az 100 tl olacak (Bir yerli içki dahil) - İçecek çeşidi olarak çay ve neskafe'nin ötesine geçemeyen firmalar en azından oralet gibi renkli içecekler ve çay kaşığı yerine minik şemsiyeler kullanacak. - Tatillerini ağırlıklı olarak nargile tüketilen Bodrum ve Çeşme'deki paralı çomar beach'lerinde geçirenler için odaya kavunlu ve elmalı oda spreyi sıkılıcak - Odalardaki müzik yayınında Drake - Aleyna Tilki çizgisi dışına çıkılmayacak.  - Odaların zemini mümkünse kum ya da çakıl, mümkün değilse ahşap iskele hissiyatı verecek şekilde düzenlenecek...