4.5G Teknolojisine Geçen Türkiye, Twitter'ın Engellendiğini Artık 3 Saniye Daha Hızlı Fark Edecek... Türkiye, büyük bir merakla beklenen 4.5G teknolojisine bu gece itibariyle geçmeye hazırlanıyor. Uzmanlar, 4.5G sayesinde mobil internet hızının en az 10 kat artacağını belirtirlerken, yeni teknolojinin kullanıcılara getireceği en önemli avantaj ise sosyal medyanın engellendiğini yaklaşık 3 saniye kadar daha hızlı fark ederek ülkede önemli bir şeyler olduğunu anlamaları olacak... 4.5G'nin tanıtımı için TİB'in Gölbaşı'ndaki merkez binasında bir basın toplantısı düzenleyen TİB Başkanı Nazif Kandemir, yeni teknoloji ile ilgili kamuoyunun merak ettiği konulara açıklık getirdi. 4.5G'nin kendileri açısından çok önemli bir fark yaratmayacağını ancak özellikle son kullanıcılar için önemli avantajlar getirdiğini ifade eden Kandemir, şunları kaydetti: "Açıkcası bize şu siteyi engelleyin, twitter'ı kapatın, Facebook'u tam kapatmayın ama iyice yavaşlatın ki millet bezip kendi vazgeçsin gibi talimatlar geldiğinde zaten olabilecek en yüksek hızda bunu uyguluyoruz. O konuda çok bir fark yaşanacağını sanmıyorum. Ha ne olur, belki engelleme talimatını içeren mail biraz daha hızlı düşer, o kadar. Ama son kullanıcılarımız için durum böyle değil. Onlar, misal twitter'a giremediklerini 3G'ye göre en az 10 kat daha hızlı bir şekilde farkedecekler. Facebook'ta bir videonun yüklenmesi için eskiden 1-2 dakika bekleyip sonra umudu kesiyorlarsa şimdi bu süre 10-15 saniyeye düşecek. Böylece özellikle gündemi yakından takip etmeyen vatandaşlarımızın ülkede gerçekten büyük ve kötü bir şeyler olduğunu farketme süresi de oldukça kısalacak. Bilgi çağında ülkemize yakışan da budur..." Açıkamalarının ardından 4.5G teknolojisinin nasıl çalıştığını gösteren kısa demo bölümüne geçildi. Gazetecilere elinde tuttuğu telefonu gösteren TİB Başkanı, yanında bulunan yardımcısına "Kapatalım twitter'ı Süleyman'cım" talimatı verdi. Kandemir, yardımcısından "kapandı" anlamında işareti aldıktan sonra gazetecilere dönerek "Evet arkadaşlar, elimde görmüş olduğunuz telefon test amacıyla kullandığımız 4.5G teknolojisiyle çalışan bir alet. Şimdi sizler de telefonlarınızı çıkarın hep birlikte twitter'a girmeye çalışalım." şeklinde seslendi.   Basın mensuplarıyla birlikte kendisi de aynı anda twitter'a girmeye çalışan Kandemir, "Eveet ben de error access timout hatası verdi bile program... Sizde durum nedir? Hala bekliyorsunuz di mi? Ben şu an normal bir vatandaş olsam, çoktan yabancı haber sitelerine girip acaba noldu gene nere patladı diye bakmaya başlamıştım bile. Bilgiye erişimim çok daha hızlandı gördüğünüz gibi..." ifadeleriyle 4.5G'nin yaşantımıza getireceği farkı canlı olarak gözler önüne serdi. TİB Başkanı, "Tamam arkadaşlar, gösteri bitti açın twitter'ı. Gene bi şey oldu sanacaklar ehehe" sözleriyle demoyu bitirmeye hazırlanırken, Anadolu Ajansı muhabirinin "Efendim Diyarbakır'da patlama olmuş, bırakın kapalı kalsın isterseniz" önerisiyle birlikte talimatını geri alarak toplantıya son verdi.