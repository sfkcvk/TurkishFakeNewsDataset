Eğitim Sisteminde Köklü Değişiklik: “Hiçbiri” Seçeneği “E” Şıkkından “B” Şıkkına Alınıyor Milli Eğitim Bakanlığı, Türkiye’deki eğitim sisteminin çıtasını yükseltmek amacıyla, yedi aydır aralıksız olarak sürdürdüğü çalışmalarına hız verdi. Çalışmalar kapsamında Bakanlık tarafından 81 ile gönderilen genelgeye göre, öğrencilerin “E” şıkkında görmeye alışık oldukları “hiçbiri” seçeneği, bundan böyle “B” şıkkında olacak. 
 
Eğitim sistemindeki en son değişiklikle ilgili olarak kamuoyunu bilgilendirmek amacıyla dün öğlen saatlerinde bir basın toplantısı düzenleyen Milli Eğitim Bakanı Nimet Çubukcu, "gerek bizim bakanlığımız döneminde, gerekse bizden önceki dönemlerde eğitim sistemimizde süren reformlara bugün bir yenisini daha eklemenin haklı mutluluğunu yaşıyoruz. Evladım dinle burayı!" sözleriyle başladığı konuşmasında, "Hiçbiri" seçeneğinin taşınmasının arkasında yatan esas nedenler ve yaşanan süreç hakkında önemli açıklamalarda bulundu. Özellikle son 15 yılda eğitim sisteminde pek çok köklü değişikliğin yapıldığını hatırlatan Bakan Çubukcu, konuşmasına şöyle devam etti: 
 
"En arka sıradaki üçlünün yerleri de dahil olmak üzere her şeyi değiştirdiğimiz halde maalesef gelinen nokta ortada. Hala yüzbinlerce öğrencimiz sınavlarda sıfır çekiyor. 'Değiştirmediğimiz bir şey kalmış olmalı ki bu çocuklar bu halde' diyerek 8 ay evvel bakanlığımız bünyesinde bir araştırma komisyonu kurduk. Komisyon tarafından mayıs ayı başında sunulan rapor bugüne kadar eğitim sistemimizde sabit kalan tek şeyin E şıkkındaki 'Hiçbiri' seçeneği olduğunu işaret edince radikal bir karar alarak önümüzdeki öğretim yılından itibaren bu seçeneği B şıkkına almaya karar verdik. Tüm milli eğitim camiamıza hayırlı uğurlu olsun..."