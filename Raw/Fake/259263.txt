Ferguson Olaylarını Twitter'dan İzlerken #RıdvanUmaçİleÇılgınTakip'e Karışan Obama, Erdoğan'ı Aradı: “Kim abi bu Rıdvan Umaç??” ABD’nin Ferguson kentinde yaşanan olaylarla ilgili olarak bir açıklama yapmak üzere Twitter başına geçen Başkan Obama, beklemediği bir noktaya sürüklendi. Ferguson’a dair tweetleri geride bırakarak bir anda dünyada trending topic olan #RıdvanUmaçİleÇılgınTakip’e kapılan Obama, sesini duyurabilmek için hashtag’i retweet etmesinin ardından derhal Tayyip Erdoğan’ı aradı. Rıdvan Umaç’ın kim olduğunu, neyi, ne sebeple çılgıncasına takip ettiğini soran ABD Başkanı, Erdoğan’dan ancak “Valla biz de tam bilmiyoruz ama önemli biri heralde” cevabını alabilirken, Twitter’ın popüler siması Umaç ise, konuya ilişkin kısa bir açıklama yaptı: “Obama da olsa unfollow’a unfollow... Kimse benim gücümü test etmeye kalkmasın” Erdoğan’la yaptığı telefon görüşmesinin ardından Beyaz Saray’da basın mensuplarının karşısına çıkan Barack Obama, yaşanan gelişmeleri kamuoyuyla paylaştı. Ferguson’a dair bilgi almak ve gerektiğinde tweet atmak için hesabının başına geçtiğini, ancak bir anda kendisini #RıdvanUmaçİleÇılgınTakip selinin içinde bulduğunu belirten Obama, hala olayın şaşkınlığını yaşadığını kaydetti. “Ben sesimi duyurayım diye retweet ettim. Sonuç nooldu? Amerika’nın yarısı Rıdvan Umaç'ı bizim polisler vurdu sanıyo şu an. Okyanus ötesinden bizi karıştırmaya çalışanlara sesleniyorum: Biz bu oyunu bozarız...” diyen Obama, Türkiye’yi uyarmayı ihmal etmedi. Konunun açıklığa kavuşturulması için Erdoğan’la görüştüğünü belirten ABD Başkanı “Yok... O da bilmiyor... Takip edenlere soruyorum, kimse ne görmüş ne etmiş Rıdvan Umaç’ı... Böyle biri gerçekten var mı? Maksadı ne? Bu sorulara istihbarat servislerimiz en kısa zamanda bir yanıt bulacaklardır” sözleriyle bundan sonra atılacak adımlara dair ipuçları verdi. Beyaz Saray’dan gelen açıklamanın hemen ardındansa söz sırası bu defa Tayyip Erdoğan’daydı. Açıklamalarına “Biz zamanında dedik bu Twitter şer yuvası diye, dinlemediniz. Benim başımda bi Fuat Avni var zaten, buyur senin kısmetine de Rıdvan Umaç düştü. Etme bulma dünyası...” diyerek başlayan Erdoğan, ABD’nin kendi yarattığı canavarın kurbanı olduğunu dile getirdi. Rıdvan Umaç’ın kim olduğunu bilmediğini açık yüreklilikle beyan eden çiçeği burnunda Cumhurbaşkanı “Valla Türkiye'de bizim iktidarımız döneminde önemli isimler yükseldi. Rıdvan Bey de galiba onlardan biri ama şu an için kendisi hakkında pek bir fikrimiz yok. Belli ki tekolojiyle ilgili çalışkan bir evladımız. En kısa süre içerisinde ff vermeyi düşünüyorum” sözleriyle de Umaç’a destek olduğunu açıkladı. Erdoğan’ın açıklamaları kamuoyunda “İşte dik duran lider” şeklinde karşılanırken, Umaç ismi şimdiden yeni kabinenin dışişleri bakanlığı için Ankara kulislerinde anılmaya başlanmış durumda. Twitter’ın ardından bir anda Washington ve Ankara gündeminin de en üst sıralarına çıkan Rıdvan Umaç ise, hakkındaki söylentilere kişisel hesabı üzerinden yanıt verdi. Konu hakkında ilk olarak Obama'ya yüklenen Umaç, “Follow'unla yaşamadım ki, unfollow'unla öleyim” diyerek rest çekerken, “500 TL'ye TT' yapılır, Rıdvan Umaç kazandırır...” şeklindeki tweet'i ile de iddiasını bir kez daha ortaya koydu.