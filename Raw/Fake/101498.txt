Latin Amerika Ülkeleri Adına Açıklama Yapan Ekvador Devlet Başkanı Rafael Corrado: "Okyanus Ötesi Diyerek Bizi mi Kastediyorsunuz?" Son zamanlarda sık sık Türkiye gündemine gelen "Bu bir okyanus ötesi operasyondur", "Görüntüler okyanus ötesinden sızdırıldı" gibi iddialar, sonunda Latin Amerika ülkelerinin sabrını taşırdı. Konuyu ele almak üzere Ekvador'un ev sahipliği yaptığı bir zirvede biraraya gelen Latin liderler arasında zaman zaman sert tartışmalar yaşanırken, toplantıdan çıkan ortak karar "Tükiye'nin kimseyi daha fazla zan altında bırakmadan, kimi kastettiğini bir an önce açıkca söylemesi gerektiği" yönünde oldu.   Dün Ekvador'un çağrısıyla acil olarak bir araya gelen, aralarında Arjantin ve Brezilya'nın da bulunduğu 15 Latin Amerika ülkesinin katıldığı toplantıda açılış konuşmasını yapan Ekvador Devlet Başkanı Rafael Corrada, sözlerine önünde konuşma yaptığı dünya haritasını göstererek başladı. "Türkiye burada, burada Atlas okyanusu, işte burası da Amerika kıtası. Gördüğünüz üzere bütün Amerika kıtası zan altında kalıyor" diyen Corrada, Türkler'i acilen bir açıklama yapıp, tam olarak nereyi kastettiklerini açıklamaya davet etti. Rafael Corrado'dan sonra söz alan Brezilya'nın Devlet başkanı Dilma Roussef, ilk zamanlar "okyanus ötesi" deyimine pek takılmadıklarını ancak sonra bir değil, iki değil Türkiye'deki her tartışmanın aynı kapıya çıkması üzerine sabırlarının taştığını belirterek şöyle devam etti:   "İstihbarat örgütleri raporları getirip koyuyor önümüze, hep bir "okyanus ötesi" lafı almış başını gidiyor. 'Benim haberim olmadan siz mi bir şey yaptınız Türkiye'ye? Açık konuşun çocuklar' diyorum. 'Başkanım bizim ne işimiz olur Türkiye'yle' diyorlar. Onlar da haklı ama işte bilemiyorsun ki. Bir defa öncelikle okyanus hangisi, bunu bir netleştirmek lazım. Hayır, emin olamıyoruz bir türlü, bize mi deniyor, ne oluyor, ne bitiyor? Derdin ne ise açık açık söyle kardeşim. Brezilya'yı neden şüphe altında bırakıyorsun?" Brezilya Devlet Başkanı'nın ardından sonra söz alan Şili Devlet Başkanı Manuel Rodena'nın Haiti'yi itham eder şekildeki sözleri ise toplantı salonunda gergin dakikaların yaşanmasına neden oldu. Rodena'nın, Haiti Devlet Başkanı'nı işaret ederek, "İşte burdayken yüzüne de söylüyorum. Ben sizden şüpheleniyorum açıkcası, okyanus ötesi bence Haiti" demesi üzerine sert tartışmalar yaşanırken, karşılıklı suçlamalara Arjantin, Bolivya ve Peru gibi ülkelerin de katılması toplantıya bir süre ara verilmesine sebep oldu.   Aranın ardından, toplantıda ilk kez söz alan Jamaika Devlet Başkanı Jeevan Robinson'ın "Arkadaşlar, bir saattir ne konuşuluyor inanın bir şey anlayabilmiş değilim ama heralde bizle alakası yoktur" şeklindeki sözleri diğer katılımcılar tarafından tatmin edici bulunurken, zaten toplantıya da yanlışlıkla davet edildiği ortaya çıktı. Toplantının sonunda, ev sahibi ülke Ekvador'un Devlet Başkanı Rafael Corrado kapanış konuşmasını yapmak için tekrar mikrofon başına geçti. İlk olarak, altında 15 Latin ülkesinin imzasının olduğu bir kınama mektubunu yanında bir dünya haritasıyla birlikte Türkiye'ye yollayacaklarını dile getiren Corrado, "Sırf Latin ülkesiyiz, nasıl olsa bunlardan zarar gelmez diye mi düşünülüyor bilmiyorum ama ne olacağı hiç belli olmaz. Bizi de öyle hafife almasınlar" diyerek oturuma son verdi.