NASA, Deneklerin Aşk, Sağlık ve Para Verilerini Kullanarak Ay'ın Açısını ve Merkür'ün Dönüş Hızını Hesapladı Amerikan Ulusal Havacılık ve Uzay Dairesi (NASA), astroloji biliminin doğruluğunu kanıtlamak üzere yürüttüğü deneysel çalışmalarda çarpıcı sonuçlara ulaştı. Project Deduction (Tümevarım Projesi) adı verilen çalışma kapsamında 10000 deneğin aşk, sağlık ve para durumlarını altı ay boyunca gözlem altında tutan NASA ekibi, elde etiği verilerle Ay'ın açısını ve Merkür'ün dönüş hızını binde dört hata payı ile hesaplayarak önemli bir başarıya imza attı. Saygın astrologlarla birlikte yürütülen deneyin sonucu uzay çalışmalarında yeni bir dönemin kapısını aralarken, astroloji dünyası da en sonunda bilimsel bir geçerlilik kazanmanın haklı gururunu yaşıyor. NASA'nın Houston'daki genel merkezinde yürütülen proje kapsamında yaklaşık 10000 kişilik denek grubu aşk, sağlık ve para durumlarının veri haline getirilebilmesi için zorlu testlere tabi tutuldular. Bir ay boyunca günlük yaşantıları mercek altına alınan deneklerin iş hayatlarındaki ve duygusal dünyalarındaki gelişmeler yakından takip edilirken ayrıca özel olarak her gün borsa oynamaya ve ilgilerini çeken insanlara kur yapmaya zorlandılar. Ortaya çıkan sonuçlara deneklerin günlük ayrıntılı sağlık raporlarının da eklenmesiyle hazırlanan dosyalar, başka hiçbir modern ölçüm sistemine başvurulmadan çeşitli astronomik ölçümlerin yüksek bir doğruluk payıyla yapılabileceğini kanıtladı. Projeyi yürüten ekibin başındaki isim olan Dr. Scott F. Thompson bu sabah yaptığı basın açıklamasında, fikrin ilk olarak geçtiğimiz yılın başlarında hükümet tarafından NASA bütçesinde yapılan kesintilerden sonra gündeme geldiğini belirterek şöyle devam etti: "Adamlar da haklı bir yerde. Her sene uzaya teleskop yollıycaz, Mars'ta Venüs'te gözlem yapıcaz diye dünyanın masrafına giriyoruz. Nasıl edelim de hangi araştırmadan keselim diye düşünürken o sırada gazeteden günlük falını okuyan bir arkadaşımızın 'Hah, alın işte burada da yazıyor. Mars'ın oğlak burcuna girmesiyle birlikte işle ilgili can sıkıcı gelişmeler olabilirmiş. Kesin beni işten çıkaracak bunlar' demesiyle kafamızda bir ışık yandı. "Yüzyıllardır o kadar astrolog, bunları takip eden milyonlarca insan, bunların hepsi birden yanılıyor olamaz ya? Herhalde bir bildikleri vardır" diyen Thompson, projenin hayata geçiş öyküsünü de şu sözlerle özetledi: "Biz de 'Madem bu gezegenlerin hareketlerinden insanların hayatları ile ilgili veriler elde edilebiliyor, o zaman tümdengelim yöntemiyle gidersek bunun tersi de doğru olmalı' şeklinde bir teoriyle yola çıkıp böyle bir deneye giriştik. Gerçekten de mesela ikizler burcundaki deneklerin çoğunluğu sevgilileriyle ilişkilerinde gerilimli günler yaşarken Ay dünyamıza en uzak konumda bulunuyordu. Kova burcundaki deneklerin üst solunum yolu enfeksiyonlarına dikkat etmeleri gereken anda Jüpiter ve Satürn aynı hizaya geliyordu. Bu şekilde teoriyi doğrulayan birçok sonuç elde ettik. Bundan sonra uzay yerine bu 10000 arkadaşı gözlemleyip çalışmalarımıza o şekilde yön vereceğiz. Hayır işin garibi, biz bunu daha önce niye akıl edemedik esas ona şaşırıyorum..." Deneyin Astroloji komitesi başkanlığını yürüten Susan Miller ise "Açıkçası bu teklif ilk geldiğinde reddetmeyi bile düşündük. Çünkü yaptığımız işin ciddiyetinin zaten farkındaydık, bunu tekrar ispatlamaya çalışmak bir hakaret gibiydi. Fakat Astroloji bilimini yüceltmek ve bazı batıl inançlı kendini bilmezlere gerçekleri göstermek adına bu projeye katılmayı kabul ettik. Sonuç bizim için sürpriz olmadı. Biz boş yere Ay şu açıyı yapıyor, Venüs senden çıkıyor ona giriyor demiyorduk" dedi.