Erdoğan'dan Yeni Düzenleme Sinyali: Reşit Olma Yaşı 35'e Yükseltiliyor... Bu sabah partisinin grup toplantısında konuşan Başbakan Erdoğan, henüz kızlı-erkekli öğrenci evleri tartışmaları sürerken yeni bir düzenlemenin daha sinyallerini verdi. Erdoğan, Türkiye'de reşit olma yaşının 18 olması nedeniyle duyduğu rahatsızlığı dile getirirken, “Gençlerimiz daha 15 yaşındayken 18'ine gelince yapacakları ahlaksızlıkların hayalini kurmaya başlıyorlar. Bir defa bu toplumsal yapımıza uygun değil. Biz şimdi inşallah bu yaşı da 35'e çekeceğiz. Ondan sonra hali kalıyorsa napıyorsa yapsın“ sözleriyle yeni bir tartışmanın daha fitilini ateşledi. “ Sağlıklı nesillerin yetişmesi için hükümet olarak kendi üzerlerine düşen her adımı atmakta olduklarını belirten Erdoğan, “Bakın çocuklar daha 15 yaşındayken takvimden gün saymaya başlıyorlar. O borazan gibi sesleriyle '18 yoşomo golonce gororsonüz soz' falan gibi bir takım yakışıksız ifadeler.... Bu yanlış bi defa... Sonra içkisi, kumarı, afedersiniz bir takım ilişkileri derken ciddi bir toplumsal yozlaşma yaşanıyor. Biz bu düzenlemeyle daha aklı olgunlaşmamış çocuklardan bu yetkiyi alacağız. Çocuklarımız 35 yaşlarına kadar anne- babalarının korumaları altında olacaklar. Tabi ailelere de büyük sorumluluklar düşüyor. Çocuklarının her türlü hal ve hareketini takip edecekler.” derken, kendisinin de 20'li yaşlarda evlatları olduğunu ancak akşam 5 ten sonra asla sokağa çıkartmadığını ifade etti. “ Başbakan Erdoğan, benzer düzenlemelerde olduğu gibi yine bazı çevrelerden 'hayat tarzına müdahale edildiği' yönünde itirazlar geleceğini, bunun farkında olduklarını belirterek “Kişisel özgürlüklere, hayat tarzına saygı noktasında kimse bizim elimize su dökemez. İçki satışına sigara satışına bir kısıtlama mı getiriyoruz? Hayır. Reşit olan vatandaşlarımız yine isterlerse bunları satın alabilecekler. Farklı bi uygulama söz konusu değil” ifadelerine yer verdi. Yeni düzenlemenin, gençleri zararlı alışkanlardan korumak yanında bir çok farklı konuda da pratik çözümler sağlayacağını vurgulayan Erdoğan, otomatikman 35’e yükselecek ehliyet alma yaşı sayesinde trafiğin, dolayısıyla trafik kazalarının da kısa sürede asgari düzeye çekileceğini kaydetti. Önümüzdeki günlerde son şekli verilerek meclis gündemine taşınacak olan düzenlemenin, eğitimden iş hayatına kadar pek çok farklı konuda olumlu etkilerinin görülmesi bekleniyor. Reşit olma yaşının 35 olmasından ilk olarak etkilenecek bazı konular ise şunlar: - Düzenlemeyle birlikte işsizlik oranının da düşmesine kesin gözüyle bakılıyor. 35 yaş altının reşit sayılmadığı için hesaplamaya dahil edilmemesinin ardından Türkiye'de işsizliğin %1-1,5 seviyelerine dek gerilemesi öngörülüyor. Mevcut yasayla birlikte ''çocuk işçi'' durumuna düşecek birçok çalışan ise velilerinin yazılı izniyle işlerine devam edebilecek. - Özellikle Avrupa’da "Türkiye=Genç nüfus" olarak kabul gören genel algı "Türkiye=Ergen" halini alacak. Böylelikle Türkiye'nin zaman zaman yaptığı kimi saçma ve fevri çıkışların ve AİHM'ye taşınan bazı insan hakları ihlallerinin hoşgörülmesi sağlanacak. - 35 yaş altı kamu çalışanları otomatikman çocuk işçi durumuna geleceği için aylık düzenli maaş yerine cep harçlığı uygulamasına geçilecek. İhtiyacı olan çalışanlara, amirlerinin uygun gördüğü miktarda ve zamanda harçlık verilmesi şeklinde gerçekleşecek olan uygulama sayesinde bütçedeki kamu harcamları yükünün de önemli ölçüde hafiflemesi bekleniyor - Yeni düzenlemeyle birlikte 30 yaşına geldiği halde evlenemeyenlerin henüz evde kalmadığı da resmiyet kazanmış olacak. Halihazırda evli olup, evliliği iyi gitmeyen çiftler "çocukken zorla evlendirildiği"ni iddia ederek mahkemeye başvurduğu takdirde, evliliklerini iptal ettirebilecek. Başbakan Erdoğan'ın yeni düzenlemeyle ilgili açıklamaları grup toplantısında bulunan milletvekilleri tarafından alkışlarla karşılanırken, 35 yaşın altındaki milletvekillerindeyse buruk bir sevinç vardı. Toplantı çıkışında gazetecilerin sorularını yanıtlayan AKP Kütahya Milletvekili Hasan Ziya Karanar(32), “Başbakanmızın bütün söylediklerine harfiyen katılıyorum ama bir burukluk da var tabii. Sonuçta hem milletvekili ünvanını hem ehliyeti kaybediyorum. Kolay değil...” derken, son olarak büyüyünce yeniden milletvekili olmak istediğini belirtmesinin ardından kendisini almaya gelen annesinin arabasına binerek uzaklaştı.