İstihbarat Faaliyetleri Kapsamında En Fazla Rize ve Civarını Dinleyebilen Gürcistan İsyan Bayrağı Açtı: ''Yeter da!'' Almanya, ABD ve İngiltere'nin uzun zamandır Türkiye'nin gizli görüşmelerini dinlemesinin şoku henüz atlatılamamışken, bir itiraf da dost ve komşu ülke Gürcistan'dan geldi. Devlet Başkanı Giorgi Margvelaşvili, "bizim neyimiz eksik" diyerek ellerindeki kısıtlı imkanlara rağmen Türkiye'yi dinlemeye çalıştıklarını belirtirken, “Şu ana kadar Trabzon, Rize ve Artvin’den başka bir yeri dinlemeyi başaramadık ama şöyle söliyim, istihbarat birimlerimiz Karadeniz şivesi duymaktan kusacak hale geldi. Artık devam edemeyeceğiz" ifadeleriyle operasyona son verildiğini bildirdi. Türkiye’yi sarsan dinleme skandalının son halkası Gürcistan’da ortaya çıktı. Bugün sabah saatlerinde düzenlediği basın toplantısında, Batum’da bulunan dinleme üssü aracılığıyla istihbarat faaliyetleri yürüttüklerini itiraf eden Gürcistan Devlet Başkanı Giorgi Margvelaşvili, elde edilen sonuçları şu sözlerle paylaştı:  “Şu an bizim için Türkiye'den gelebilecek en büyük tehdit, ülkemize kereste fabrikası açmaya gelen eşi burada başka bir kadınla aşk yaşadığı için sinirli olan Rize'li bir ev hanımı. Dinlemeye 'o ülkeyi başına yıkacağım o kaltağın' minvalinde konuşmalar takılsa da, henüz fiili bir saldırı planına rastalamadık. Onun dışında aylardır Şafak Sezer’in başrol oynadığı şiveli Türk komedi dizisi izliyor gibiyiz. En son geçen haftaki Milli Güvenlik Kurulu toplantısında İstihbarat şeflerimizin birbirine 'Uuyy daaa' şeklinde espriler yapmaya başlaması bizim için bardağı taşıran damla oldu. Operasyonu bitiriyoruz...” Bugüne kadar bölgede yapılan dinlemelerin titizlikle deşifre edildiğini, konuşmalar içerisinde önemli olabileceği düşünülen bölümlerin didik didik edildiğini de ekleyen Devlet Başkanı, şöyle devam etti: “Dinleme faaliyeti yürüttüğümüz dönemde tek gecelik otel fiyatları dışında Gürcistanımızın iç işlerini ilgilendirecek hemen hemen hiçbir şey konuşmayan Karadeniz halkına da hem teesüflerimizi hem de teşekkürlerimizi sunuyoruz. Bizi bırakın, Türkiye'nin iç işlerini ilgilendirecek bir şey bile konuşmadılar. En son 3 gün önce Trabzon'a yabancılar gelicek diye alarm durumuna geçtik. Bütün şehir bunu konuşuyordu. Gele gele 2 stoper 1 forvet geldi. Allah kahretmesin günlerce koca il bunu konuşur mu ya?” Şu anki teçhizat ve teknolojik donanımlarının en fazla Doğu Karadeniz ölçeğinde bir alanı dinlemeye yetmesinin acısını çektiklerini kaydeden Başkan Margvelaşvili, Almanya ve Amerika gibi ülkelere de seslenerek “Ya en azından son 5 senenin çıkmış gizli konuşmalarını fotokopi çektirsek, oradan çalışır bakardık” ifadelerini kullandı. Başkan, asistanının “Aslında Samsun'a kadar vardık son aletlerle, biraz cızırtılı ama Samsun da çekiyo" uyarısı üzerine “Aman aman Samsun'u da eksik kalsın döndürün azcık Ermenistan'ı falan dinleyelim valla içim bunaldı" diyerek konuşmasına son verdi.