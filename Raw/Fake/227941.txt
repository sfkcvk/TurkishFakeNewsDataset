Öğrenci Evleri Açıklaması Dahil Tüm AKP Beyanlarının Arkasında Durmayı Başaran Gazeteci, Yaratıcı Yazarlık Dersleri Vermeye Başladı Son 11 yıllık dönemde AKP yetkilileri tarafından yapılan bütün açıklamalara tutarlı tutarsız, doğru yanlış demeden destek olarak büyük bir başarıya imza atan gazeteci yazar Macit Bilal Kuruköy, edindiği deneyimleri paylaşmak üzere yaratıcı yazarlık kursu açtı. Tayyip Erdoğan'dan Bülent Arınç'a, Egemen Bağış'tan Hüseyin Çelik'e kadar AKP'li tüm siyasetçilerin topluma ilk etapta tuhaf gelen sözlerine bile arka çıkan Kuruköy, hem mesleğinde ilerlemek isteyen gazetecilere, hem de fantastik edebiyatla ilgilenenlere kursunun kapılarının sonuna kadar açık olduğunu belirtti. Yaratıcı yazarlık kursunun açılışında düzenlediği mini workshop’da basın mensuplarıyla bir araya gelen Kuruköy, ilk olarak yıllar içinde köşe yazılarında geliştirdiği “beyanat ne olursa olsun destek olma” yeteneğinden tüm toplumun faydalanabilmesi için ders verme kararı aldığını açıkladı. Kimsenin hükümet yetkililerine, özellikle de Başbakan’a bakıp, “Yok artık, bu dediğine nasıl arka çıkıcam” gibi olumsuz düşüncelere kapılmaması gerektiğini söyleyen Kuruköy, ilk etapta uygulanabilecek klasik yöntemlerden örnekler verdi. Ünlü gazeteci, “Yurtdışında da bunun benzerleri var”, “Yok, yok, yaşam tarzına değil o müdahale” ve “Demokratik seçimlerle iş başına gelmiş bir hükümet” gibi kalıpların bu noktada son derece işlevsel olduğunun altını çizdi. Açıklamalarında güncel siyasi olayları da ele alan Kuruköy “Mesela bakın bu son kızlı-erkekli öğrenci evi meselesi. Neresinden tutsanız elinizde kalıyor gibi görünüyor değil mi? Peki ya Başbakanımız eve kız atamayan erkek öğrencileri teselli etmek için bu tip bir açıklama yaptıysa? Bak bak görüyor musun, birden iş “fırsat eşitliğine” bile varabilir bu fikirden yol çıkan iyi bir yazıyla” sözleriyle bir beyanata bakmanın birden fazla yolu olduğunu kaydetti. Okuyucuyu yazıya bağlamak için yer yer mistik elemanlardan ve hayal mahsulü ürünlerden de yararlanılabileceğini kaydeden Kuruköy, “Darbeciler”, “Türkiye’nin büyümesini istemeyenler” ve daha gizemli bir kurgu yaratmada kullanılmak üzere “Bunlar” kalıplarının her daim el altında bulundurulması gerektiğini belirtti. Bu tip fantastik edebiyat öğelerinin yanı sıra flashback tekniğinden de istifade edilebileceğini belirten duayen gazeteci, “Bakın yine aynı öğrenci evleri konusunu ele alalım. Burada hemen ‘Tek partili dönemde öğrenci kardeşlerimiz için bir tanecik olsun düzenleme yapılmış mıdır?’ diyerek geçmişe dönüyoruz. O baya işe yarıyor, sonuçta buna karşı çıkacak olan gidecek tek partili dönemde öğrenci var mı yok mu ona bakacak derken ohoo siz alır yürürsünüz” diyerek yakın tarihin de yaratıcı yazarlıkta çok önemli olduğuna dikkat çekti. Mini workshop’ın devam ettiği sıralarda Başbakan Erdoğan’ın yeni bir demeç verdiği haberiyse katılımcılar tarafından ilgiyle karşılandı. Erdoğan’ın son olarak söylediği “Meşru hayat var, gayrimeşru hayat var” sözlerini basın mensuplarıyla paylaşan usta gazeteci, ardından demecin analizine geçti. “Hmm meşru hayat var, gayrimeşru hayat var... Sesli düşünüyorum, lüküs hayat olabilir... Gayrimenkul gibi bir şey geliyor aklıma... Bak böyle kısa demeç daha zor, uzun zor gibi görünür ama esas ustalık kısada” sözlerinin ardından derin bir sessizlikle içine kapanan Kuruköy, “Hmm... Olmazsa şimdi siz gidin, ben düşüneyim sabaha kadar bişi bulurum. Belki L’Hospital’le çözülür bu, o da olabilir. Neyse, daha ilk günden bu kadar yormayalım sizi” diyerek konuşmasına son verdi.