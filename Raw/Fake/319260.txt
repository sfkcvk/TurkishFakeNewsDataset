Kanada Dışişleri Bakanlığı: ‘'Justin Trudeau''ya olan ilgi çirkin bi noktaya doğru gidiyor. Endişeliyiz…’’ Yakışıklılığı ve sempatikliğiyle tüm dünyanın beğenisini kazanan Kanada Başbakanı Justin Trudeau’nun son olarak popo fotoğraflarıyla gündeme gelmesi Kanada Dışişleri Bakanlığı’nı harekete geçirdi. Bakan Stephane Dion, bugün konuya dair bir açıklama yaparak tüm dünya kamuoyuna “Yalnız biraz ayıp oluyo….” mesajı verdi. Bugün Toronto’da düzenlenen basın toplantısında gazetecilere seslenen Kanada Dışişleri Bakanı Stephane Dion’un gündeminde Başbakan Justin Trudeau'ya karşı olan yoğun ilgi vardı. “Başta hoşumuza gidiyordu ‘şöyle yakışıklı, böyle sempatik, aman ne güzel gülüşü var’ şeklindeki övgüler. Ne yalan söyleyelim milli gururumuzu da okşuyordu ama işin rengi değişmeye başladı” diyen Dışişleri Bakanı, üstü çıplak gençlik fotoğraflarının ardından son olarak Trudeau'nun poposuna odaklanan paylaşımların Kanada halkında endişe yarattığını belirtti. Kanada olarak iyi niyetli, açık fikirli ve modern duruşlarının suistimal edildiğinden kuşkulandıklarını kaydeden Stephane Dion, “İltifat, beğenme falan tamam ama iş açıktan açığa sayın Tdudeau'ya hallenmeye doğru gitmeye başladı. Bizim de bir namusumuz var. Ne demek bir Başkanı'nın poposuna bakmak? Aynısını sizin başbakanınıza yapsalar hoşunuza gider mi?” sözleriyle dünya ülkelerini bu konuda daha duyarlı olmaya davet etti. Durumun diplomatik sıkıntılara neden olmaya başladığını da sözlerine ekleyen Dion, konuşmasını şöyle sürdürdü: “Bakın geçen Almanya'ya gittik. Resepsiyona giricez kapıda bana sordular ‘Siz Başbakan’ın şoförü müsünüz?’ diye. Kimse kusura bakmasın ben de koskoca Dışişleri Bakanıyım. Bir gururum var. Olay iyice koleji mezunu yakışıklının yanında dolaşan mahalleden ezik arkadaşları kıvamına geldi. Bir yere nota versem gülecekler…” Kabine olarak kendilerinin de başbakanı uyarma kararı aldıklarını ifade eden Dışişleri Bakanı bu doğrultuda Trudeau’nun dışarı çıkarken biraz daha giyimine kuşamına dikkat etmesi ve hatlarını, özellikle de poposunu belli eden giysileri mümkün mertebe tercih etmemesi yönünde tavsiyeler iletileceğini söyledi. “Çok heves ediyorsa da gitsin evde giysin kardeşim. Bizim başımızı belaya sokmasın” diyen Bakan Dion, son olarak poposunu dönerek basın mensuplarına poz verdi. Dışişleri Bakanı, “Hah, alın bunu paylaşın. Gerçek Kanada diye de manşet atın üstüne. Hadi buyurun bakalım” sözlerinin ardından salondan ayrıldı.