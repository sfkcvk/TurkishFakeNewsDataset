G8 Zirvesinden Sürpriz Karar: Brezilya Artık Gelişmiş Bir Ülke Almanya'nın Hamburg kentinde yapılan G8 Zirvesi'nden çıkan sürpriz karar tüm dünyada şaşkınlık yarattı. Zirveden çıkan, "Brezilya'nın artık gelişmiş bir ülke olarak kabul edileceği" kararı, bu ülkede sokakları adeta bir karnaval yerine çevirirken, televizyondan halka seslenen Cumhurbaşkanı Edison Arantes do Nascimento "hiç beklemiyorduk, ne yapacağımızı şaşırdık, darısı tüm gelişmekte olan ülkelerin başına" dedi.

 
Sürpriz gelişme üzerine Brezilya Devlet Televizyonu BRNT-1'dan halka seslenen Nascimento; bu başarının, bakanından malzemecisine kadar yıllardır özveriyle çalışan tüm Brezilya Halkı'nın ortak eseri olduğunu belirterek, emeği geçen herkese teşekkür etti. Konuşmasında, esas önemli olanın gelişmiş ülke ünvanını korumak olduğun da altını çizen Cumhurbaşkanı, "ancak artık geliştik diye şımarmak yok. Bi iki hafta eğlenip sonra kaldığımız yerden yolumuza devam etmeliyiz" sözleriyle rehavete kapılmamaları konusunda halkı uyarmayı da ihmal etmedi. 
 
Zirveden çıkan kararı, düzenlenen bir basın toplantısıyla dünya kamuoyuna duyuran Amerikan Başkanı Barack Obama, aynı zamanda Brezilya'yı ilk kutlayan isim oldu. Konuşmasında, önümüdeki hafta düzenlenecek törenle Brezilya'ya "Gelişmiş Ülke" sertifikasının takdim edileceğini de açıklayan Obama, Brezilya'nın bu ünvanı alnının akıyla hakettiğinin altını çizerek bu ülkeye başarılarının devamını diledi. Gelişmekte olan ülkelerdeki hiç bir zaman gelişemeyeceklerine yönelik yaygın kanının yersiz olduğuna vurgu yapan Amerikan Başkanı, "bakın çalışınca nasıl da oluyormuş" sözleriyle diğer gelişmekte olan ülkelere de cesaret verici mesajlar yolladı. Tören sırasında Obama'nın Brezilya'ya hitaben söylediği "aman çok gelişmeyin ha, bizi de geçersiniz sonra" sözleri, salondakileri kahkakaya boğdu.