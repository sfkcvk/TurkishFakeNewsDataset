Cumhurbaşkanı Erdoğan'ın ''Biz TEOG'la mı geldik?'' Açıklamasının Ardından MEB Düğmeye Bastı: ''Sandığa gidilsin, hangi öğrenci kazanırsa...'' Cumhurbaşkanı Erdoğan'ın geçtiğimiz gün TEOG'la ilgili yaptığı 'Ben TEOG olayını istemiyorum ve bunu da artık yanlış buluyorum. TEOG'un kaldırılması lazım.' açıklamasının ardından Milli Eğitim Bakanlığı düğmeye bastı. Erdoğan'ın aynı açıklamada kullandığı 'Biz TEOG'la mı geldik?' ifadesini rehber edinen Bakanlık, ilk ve ortaöğretimde milli iradeyi öne çıkaran seçim sistemine geçilmesi için hazırlıklara başladı.  Konuyla ilgili olarak basının sorularını yanıtlayan Milli Eğitim Bakanlığı Müsteşarı Yusuf Ayboğlu, ortaöğretimde yıllardır farklı sistemler denenmesine rağmen arzu edilen başarının yakalanamadığına dikkat çekerek 'Bir de böyle deneyelim madem. Hayır ne kaybederiz ki sanki?' ifadelerine yer verdi. TEOG'la ilgili Cumhurbaşkanı Erdoğan tarafından yapılan açıklamayı dinlerken önce biraz morallerinin bozulduğunu da itiraf eden Ayboğlu, daha sonra yaşananları ise şöyle aktardı: "İlk tabii TEOG'u yanlış buluyorumu falan duyunca biz bi yıkıldık orada. Okulların açılmasına kalmış 2 gün. O kadarcık sürede biz ne uyduracağız, zaten denenecek bi şey de kalmadı falan derken hemen ardından 'Biz TEOG'la mı geldik?' cümlesi geldi. O işte bizim için adeta bir ışık oldu. TEOG'la gelmediğine göre neyle geldi? Tabii ki seçimle, milletin oylarıyla geldi. Anladık ki sayın cumhurbaşkanı bize üstü kapalı bir şekilde yeni sistemin ipuçlarını veriyor. Hani ben söylememiş olayım da siz akıl etmiş olun gibisinden. Kendisinin büyüklüğü biraz da bu tevazusunda yatıyor zaten..." Cumuhurbaşkanı'nın açıklamalarıyla aynı zamanda orta öğretimde bugüne kadar yaşanan başarısızlığın temel nedenini de ortaya koyduğuna dikkat çeken Ayboğlu, "Siz milletin iradesinin yerine sınavlar, testler, optik okuyucular koyarsanız buradan hayırlı bir sonuç çıkması beklenemez." sözleriyle artık tepeden inmeci zihniyetin bu millete zorla sınav sonucu dayatması devrinin sona erdiğini ifade etti.  Bakanlık Müsteşarı, bir soru üzerine henüz yeni sistemin ayrıntılarının netleşmediğini ancak bir kaç gün içerisinde bu konuda daha sağlıklı bir açıklama yapabileceklerini belirterek şöyle devam etti: "Büyük ihtimalle önce her dönem sonu sınıf içerisinde bir seçim yapılacak. Sınıf başkanı seçer gibi. Öğrenciler arkadaşlarını dönem içinde derslerdeki başarılarına ve tutumlarına göre özgür iradeleriyle değerlendirerek oylarını kullanırlar. Orada en çok oyu alan 1. olur. Bir sonraki turda yapılacak seçimle de her sınıfın birincilerini kendi aralarında yarıştırıp okul birincilerini belirleyebiliriz. Bu şekilde her okuldan bir birinci çıkacağı için biz de yine 10.000 kişi 1. oldu gibi açıklamalar yapabiliriz. TEOG'un en iyi yanı oydu zaten, onu da böylece korumuş oluruz. O birinciler seçtikleri okullara yerleşirler, kalanları da İmam Hatip'lere dağıtırız zaten. Oradan sonrası şimdiki sistemle aynı..."