Doları Düşürmek İçin Elindeki Tüm Rezervi Satan Merkez Bankası Son Çare Olarak Binadaki Ofis Malzemelerini Elden Çıkarmaya Başladı Dolardaki yükselişin bir türlü durmaması nedeniyle sürekli rezervden satış yapan Merkez Bankası’nda döviz stoğu tükendi. TCMB, öğle saatlerinden itibaren masa, sandalye, bilgisayar, fotokopi makinesi gibi demirbaşları piyasaya sürdürdüğü duyurdu. Döviz kurundaki bitmeyen yükseliş Merkez Bankası’nı harekete geçirdi. Bugün bir basın toplantısı düzenleyen TCMB Döviz Hareketleri Daire Başkanı İrfan Yoranlı, “En güçlü silahımızı henüz kullanmadık, birazdan onu açıklayacağım. Kimse kur işinden endişe etmesin” sözleriyle güven verdi. Şu ana dek Merkez Bankası nezdinde yaşananları da kamuoyuyla paylaşan Yoranlı, şu ifadeleri kullandı: “Bir süredir biliyorsunuz ara ara piyasaya dolar satıyoruz. Bugün gene baktık kur yukarı doğru gidiyor. Ben arkadaşlara dedim az daha satın diye. Yaklaşık 0.00003 kuruş civarı bir düşüş sağladık. Ondan sonra tekrar yükselince, yine emri verdim, arkadaşlar dolar satalım dedim. ‘Kalmadı başkanım’ dediler. Allah Allah nasıl kalmaz olur mu falan derken depoya indik, gerçekten de bitirmişiz. Kenarda bi 100 dolar kalmış, taşırken düştü heralde. Onu da sürdük piyasaya… Sonra işte benim aklıma yeni bir şey geldi…” O dakikada ne yapması gerektiğine hızlı bir şekilde karar verdiğini aktaran deneyimli daire başkanı, derhal demirbaşların satılması yoluna gittiklerini açıkladı. “Merkez Bankası Başkanımıza da durumu ilettim. ‘Tabi canım faiz arttırıp işsiz kalacağımıza sat İrfan faksı fotokopiyi. Bizim şu an en güçlü silahımız onlar’ dedi kendisi de” diyerek yeni stratejiye onay aldıklarını da belirten İrfan Yoranlı, ardından araç gereçlerin satışına başladı. Son olarak “Evet arkadaşlar ilk parçamız görmüş olduğunuz LCD ekran televizyon. Biz bundan döviz hareketlerine bakıyorduk, çok gerek kalmadı artık. Size özel 1.200 TL başlangıç fiyatıyla bir müzayede yapalım dilerseniz. Daha arkadan kahve makineleri, son derece işlevsel kalemlikler, 4 demlikli harika bir çay ocağı ve hatta kendi kişisel mermer isimliğim de gelecek. Haydi bakalım” diyen Yoranlı, haber yayına alındığı sırada ilk teklifleri almaya başlamıştı.