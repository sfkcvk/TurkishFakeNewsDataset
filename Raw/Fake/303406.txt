Daha Fazla Like Kaybına Tahammülü Kalmayan Sinem Güralp (25), Instagram'da Hızla Değer Kaybeden Kedisiyle Yollarını Ayırıyor Instagram’ın sevilen simalarından ‘SinemTheSinem’ Güralp (23) geçtiğimiz günlerde 1 yaşına basan kedisi Bıdık ile yollarını ayıracaklarını açıkladı. Büyümesiyle birlikte Instagram'daki beğeni oranı bir hayli düşen kedi için artık daha fazla like kaybına tahammülünün kalmadığını belirten Güralp, yoluna en az 50 like’lık yeni bir yavru kediyle devam edecek... Geçtiğimiz yıl bir arkadaşının paylaşımlarında görüp aşık olduğu ve 1 aylıkken sahiplendiği Bıdık(1) ile bugüne dek başarıdan başarıya koşan Sinem Güralp(25), cephesinde ayrılık rüzgarları esiyor. Kedinin bir süredir 20 like bandını aşamadığını belirten sahibi SinemTheSinem, bugün kameraların karşısındaydı. Yer yer gözleri dolan Güralp, kararını şu sözlerle paylaştı: “1 yıl tabi bir kedi için çok uzun bir süre, insan hayatı gibi düşünmeyin. Nasıl Ruslar 30'undan sonra çöküyorsa Bıdık da 7. aydan sonra nasıl diyim o eski sevimliliğini yitirdi ya. Bak göğsüme koysam temiz 60 like'ı olurdu şimdi sığmıyo bile. Kahve ve kitaplı karelerin arkasından çıktığında 'Oha o kocaman kedi ne ya' hissi doğuruyo... En masum baktığı poz bile ancak 27 like aldı. O ne yani? Menemen koysam 30 like alır...” Madalyonun bir de öbür yüzü olduğunu belirten Instagram güzeli, kedinin şu an mama masrafını dahi çıkarmadığını belirtirken, "Daha bunun aşısı var, kumu var bilmemnesi var. Yani ben bunları öyle yüze vurur gibi sayıp da kimseyi rencide etmek istemem ama mevcut tabloda Bıdık sürekli zarar yazıyor maalesef" sözleriyle ayrılık kararının arkasındaki finansal faktörlere de dikkat çekti. Ayrılığın kademeli bir şekilde olacağını da kaydeden Sinem Güralp, ilk olarak Bıdık'ı Instagram’dan alarak ‘Bu miniğe yuva arıyoruz’ ilanıyla Facebook'a koyacağını ifade etti. Güralp, “Facebook biraz daha avam, belki orda bu kart kediyi alacak bir gerizekalı çıkar. İlkokul arkadaşlarımdan falan birilerine hala kakalanabilir” derken, son çareninse Büyükada olduğunu ifade etti. Güralp, “En azından Perşembe gelsin de #throwbackthursday kontenjanından şunun 2 aylık bi halini koyayım” sözleriyle toplantıya son verirken, konuyla ilgili olarak kedi tarafının sessizliği ise sürüyor.