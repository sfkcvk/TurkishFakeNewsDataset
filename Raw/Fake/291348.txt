Şirketler, Kayıp Kumanda Bulma Teknolojilerine Bu Yıl da 6.9 Milyar Dolar Harcadı. Sonuçlar Yine Negatif… Bilim dünyası, insanlığın bir büyük problemi için daha kolları sıvadı ve kayıp kumanda bulma teknolojisinin geliştirilmesi için araştırmalarına hız verdi. En iyi ihtimalle 2020 yılına kadar uzaktan kumandaların kaybolmamasını sağlayabilecek bir teknoloji üzerinde çalışan şirketlerinin sadece bu yıl içerisinde Ar-Ge için harcadığı rakamlar ise korkunç: 6.9 milyar dolar... Modern çağın en büyük sorunlarından birisi olan evin içinde bir türlü bulunamayan kumandalar için teknoloji devleri seferber olmuş durumda. 2015 senesi içerisinde dünya genelinde şirketler Ar-Ge bütçelerinin %48'ini bu problemi çözmeye ayırırken, bir türlü net bir sonuca ulaşılamaması özellikle teknoloji devi Japonya'da eleştiri konusu oldu. Japon kamuoyunda ''Altı üstü bir kumanda, nereye koyduysanız ordadır'' sözleriyle eleştirilerin odağı olan firmalar adına bir açıklama yapan Japonya Teknoloji Bakanı Ksuma Sagazaki ise, Ar-Ge çalışmaları için ayrılan devasa bütçelerin neden gerekli olduğunu şu sözlerle aktardı: "Ne yazık ki uzaktan kumanda hamlemiz için yapılan eleştiriler acımasız ve oldukça haksız. Bu problem 7’den 77’ye bütün dünyanın problemi.  İşçi de olsan, bakan da olsan, zengin-fakir de olsan arayınca bulamıyorsun bu boku. Bakın bizzat benim kendi evimde bütün aile 3 haftadır kumanda arıyoruz. Yok, yok, yok… Allah belasını versin icat edenin de, eve alıp kullananın da. Huzurumuz kalmadı yeminle. Biraz da Japon olduğumuz için ailecek intiharı bile düşünecek hale geldik, inanın huzurumuza kalmadı... " 
 
Şirketlerin bu konuda sanıldığından daha hızlı ilerlediğini de sözlerine ekleyen Sagazaki, kaybolmayan kumanda konusunda sona yaklaşıldığının altını çizdi. “Bakın mesela şuradaki son örnekte… Eveeeet… Buralardaydı… Alta koymuştum en son… Nerede bu… Oğlum, Ryu, gelin de bi gelin bulalım şunu ya” diyerek, basınla paylaşmak için kumandayı aramaya koyulan talihsiz bakan, aradan geçen 4.5 saatin sonunda toplantıyı ileri bir tarihe ertelemek zorunda kaldı. Konferansın yapıldığı salonda prototipin arama çalışmaları ise hala devam ediyor…