23 Nisan Gösterileriyle Birlikte Henüz Ölmemiş Bir Sürü Çocuğu Olduğunu Gören Türkiye'de Moraller Yüksek 23 Nisan Ulusal Egemenlik ve Çocuk Bayramı, tüm yurtta coşkuyla kutlanırken, Türkiye genelinde halen hayatta olan çocuk sayısının fazlalılığı ise bayramın diğer bir hoş sürprizi oldu. Törenlere katılan velilerin “Valla bu seneyi de atlattık bakalım, hadi hayırlısı” şeklindeki yorumlarına katıldığını ifade eden Aile ve Sosyal Politikalar Bakanı Ayşenur İslam, “23 Nisan vesilesiyle bu kadar çocuğu bir arada görmek bizim için de moral oldu” sözleriyle hükümet olarak duydukları memnuniyeti dile getirdi. İslam, bayram için bile olsa Türkiye’de çocukların evden çıkarılmasının çok doğru olmadığını ekleyerek, velileri uyarmayı da ihmal etmedi. Türkiye genelinde tüm şehirlerde gerçekleştirilen 23 Nisan törenlerine katılımın yüksek olması, Aile ve Sosyal Politikalar Bakanlığı’nda yüzleri güldürdü. Akşam saatlerinde konuya ilişkin bir basın toplantısı düzenleyen Bakan Ayşenur İslam “Tüm şehirlerimizde meydanlara oluk oluk çocuk aktı resmen. Gördüğünüz gibi korkacak bir durum yokmuş. Hala, stadyumlar dolusu çocuğumuz var. Böylesine zorlu bir senede doğal seleksiyona yenilmeyip sağ kalmayı başaran tüm yavrularımızın bayramını kutluyorum” diyerek sözlerine başladı. İslam, gerek siyasi eylemler, gerekse çocuk tacizi kaynaklı birçok ölümün arasından sıyrılmayı başaran çocukların ilerisi için de kendilerine umut verdiğini belirterek, Türkiye’nin olası bir nükleer felaketten en az hasarla çıkacak ülkelerden biri olduğuna dikkat çekti . Yaşanan tablonun son derece güzel olduğunu fakat daha önemlisinin ‘sürdürülebilir sağ çocuk’ kavramında yattığını kaydeden Aile Bakanı, “Yani tamam 23 Nisandı, çocukları çıkarttık. Ama şimdi lütfen herkes evine. Türkiye burası arkadaşlar, dışarı çocuk salınır mı ya?” diyerek, tüm velileri bilinçli davranmaya çağırdı. Gazetecilerden gelen bir soru üzerine, bugün gözaltına alınan 3 çocuğun durumuna da değinen İslam, gelişmeleri şu sözlerle aktardı: “Gözaltı demeyelim de, o çocuklar da İçişleri Bakanlığımızın misafiri oldu diyelim. Anladığım kadarıyla eylem yapmış o 3 kişi. E tutup bakan koltuğuna oturtulacak halleri yok, 23 Nisan kapsamında kendi eylemci abileri, ablaları gibi sorgu koltuğuna oturtulmuşlar. İçişleri’nin hoş bir uygulaması, hemen öyle tutup başka yere çekmemek lazım…” Gün boyu 23 Nisan’ı kutlayan Türkiye’deyse hemen her şehirde büyük bir coşku hakimdi. İstanbul’da gösterilerin merkezi olan Eyüp Feshane‘yi dolduran binlerce veli, birbirlerine halen sağ olan çocuklarını göstererek gurur dolu bir gün geçirdi. Alandan mikrofonlara yansıyan kimi veli ve çocuk görüşleriyse şöyle;  Türkiye'de dolu dolu 12 sene yaşadığıma ben de bazen inanamıyorum. Çok güzel bir şey gerçekten. Bakalım, darısı 13'e inşallah…  Geçen 23 Nisan'da ‘Ali, tamam artık’ demiştim, ‘Bu 23 Nisan heralde gördüğün son çocuk bayramı olur, seneye kim öle kim kala’ demiştim ama bi sene daha geldi geçiyor resmen.   Özellikle şu son 1 yıl zorluydu. Gaz fişeğiyle, havuza düşmesiyle, çöp tenekesine atılmasıyla dolu dolu bir sene oldu. Geçmişte, milyonlarca spermi geride bırakarak elde ettiğimiz biriniciliğin tesadüf olmadığını kanıtladık. Bize güvenen herkese çok teşekkür ederim…  Yaş 16... Seneye de sağ kalırsam resmen 19 Mayıs'a bile giderim   Büyüğünü geçen sene maç çıkışı kavgasında kaybettik. Elde bu kaldı. Bi şey olur diye genelde evden çıkarmıyoruz. Hazır hava güzel biraz da etrafı görsün diye törenlere getirdik. Kazasız belasız eve dönelim de başka bi şey istemiyorum...  Bizimkisi ne yalan söyliyim biraz plansız doğmuş bir çocuktu. Bu sene de son bir umut Gezi Parkı'nın oralara bıraktık en olaylı günlerde ama gene geri döndü... Kısmet tabi kimisi çok mutlu bugün, bizdeyse buruk bir sevinç var   4 tane var bizde ama insan gene de korkuyor. Bugün de 2’sini getirdik, 2’sini eve kilitledik mesela. Neticede ta en baştan yapıcan, edicen, uzun iş. Hedefimiz, en az yarısının 25 yaşını görmesi…