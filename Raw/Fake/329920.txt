Ulaştırma Bakanlığı, Yapımı Planlanan Bayburt Havalimanı İçin Düzenli Olarak Bayburt'a Uçacak 200 Sözleşmeli Yolcu Alacak... Geçtiğimiz günlerde duyurulan Bayburt Havalimanı projesi beraberinde 'Aynı anda Bayburt'a gitmek isteyecek bir uçak dolusu insanı nerden bulacaklar?' sorusunu da getirirken, Ulaştırma Bakanlığı'ndan konuyla ilgili olarak bugün bir açıklama geldi. Eleştiriler doğrultusunda gerekli çalışmaların başlatıldığını açıklayan Bakanlık, havalimanının boş kalmaması için düzenli olarak Bayburt'a uçacak 200 sözleşmeli personel alımı yapılacağını duyurdu.  Konuyla ilgili olarak Ulaştırma Bakanlığı'ndan yapılan açıklamada, Bayburt Havalimanı projesinde bazı detayların atlanmış olabileceği belirtilerek, kamuoyundan gelen uyarıların bu eksikliklerin giderilmesi noktasında değerlendirildiği ifade edildi. "Açıkcası arkadaşlar yolcu olayını atlamış ama çok da önemli bir sorun değil" diyen Ulaştrma Bakanı Ahmet Arslan, KPSS ile sözleşmeli Bayburt yolcusu alımı yapılarak bu problemin çözüleceğini ifade etti. Bayburt Havalimanı'nın bu sayede yaklaşık 200 kişiye daha istihdam sağlayacağına dikkat çeken Arslan, şöyle devam etti:  "Başlangıç için haftada 2 sefer yaparak bu personelin en azından 2-3 geceyi Bayburt'ta geçirmesini sağlayacağız. Mecburen gidip oranın lokantalarında yemek yiyecekler, bir otelde motelde kalacaklar. Otel yoksa da sırf bu arkadaşlarımız için bir tane açılır artık. Bu sayede şehrin turizmine ve ekonomisine de olumlu katkıda bulunacaklar. Ayrıca sıkılırlarsa, ki sıkılacaklar, oradan Gümüşhane'ye falan da geçerler. Böylelikle Havalimanı sadece Bayburt'a değil çevre illere de faydalı olacaktır..." Arslan, projeden olumlu sonuç alınması halinde uçuş ve personel sayısının kademeli olarak artırılacağını da sözlerine eklerken, haber Bayburtlular tarafından da olumlu karşılandı. "Açıkcası biz buraya 300  milyon TL'ye havalimanı yapılacağını duyunca biraz mahçup olmuştuk. Yani doğruyu söylemek gerekirse şehri satsak o kadar etmiyor. Nasıl yapsak, ayıp olmasın diye kurayla her hafta içimizden 100-150 Bayburt'luya bilet alıp uçağa mı bindirsek diye düşünüyorduk" diyen Bayburt Belediye Başkanı Muzaffer İyiyiğit, Bakanlığın çalışmasının kendilerini önemli bir vicdani yükten kurtaracağına dikkat çekerek emeği geçenlere Bayburt halkı adına şükranlarını iletti.