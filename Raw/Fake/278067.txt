Restorasyon Nedeniyle Tahliye Edilen Kapalı Çarşı Esnafı'nda Büyük Değişim: ‘‘Şimdi kapitalizm... Gölgesini satamayarak... Ağacı kestiğinde... Nasıldı o?’’ 654 yıllık tarihe sahip Kapalı Çarşı, güne tahliye ile başlamanın şokunu yaşıyor... Restorasyon sebebiyle dükkanları polis eşliğinde boşaltılmaya başlanan Çarşı Esnafı duruma isyan ederken, Kapalı Çarşı’nın ileride otel veya AVM yapılmasının gündemde olduğu belirtildi. Bugüne dek hemen her eylemde kolluk kuvvetlerinden yana tavır aldıklarını vurgulayan çarşı esnafı ilk kez polisle karşı karşıya geldi. Çiçeği burnunda protestocu esnaf, ilk eylemlerinde ise yer yer zorluklar yaşadı: “Memur bey… Aah… Biber gazını bari bizden alsaydınız… Aaah… Mustafa, amirime biberleri göster… Bi saniye sıkmazsanız…” Bugün Kapalı Çarşı’da yaşanan polis-esnaf gerilimine dair ilk açıklama Kapalı Çarşı Esnaf Derneği Başkanı Yusuf Arunca’dan geldi. Kaç  yıllık iş yerlerinden ayrılmanın hüznü bir yana, sabah geldiklerinde karşılarında polisleri bulmanın daha da moral bozucu olduğunu dile getiren Arunca, “Bize zamanında askersin dendi, polissin dendi. Yani neticede onlar bizim mesai arkadaşlarımız, zamanında omuz omuza mücadele verdiğimiz, yeri geldiğinde eylemcilere karşı ortak hareket ettiğimiz dostlarımız. Neden böyle oldu, niye bu hale geldik inanamıyorum” şeklindeki sözleriyle Emniyet Teşkilatı'na sitemde bulundu. Eylem tecrübelerinin kısıtlı olmasının zorluklarını yaşadıklarını da ekleyen Dernek Başkanı, bu durum nedeniyle daha da mağdur olduklarını kaydetti. Kamuoyuna yaşananları duyurmak için bir de bildiri yazmaya çalıştıklarını kaydeden Yusuf Arunca, “Arkadaşlar gittiler hemen üniversiteleri bir dolaştılar. Artık ordan elde edebildiklerimizle bir basın açıklaması yapıcam ben izninizle” demesinin ardından oluşturulan bildiriyi şöyle aktardı; “Basına ve kamuoyuna… Evet… Bugün Kapalı Çarşı gibi bir şey... Bir şey... Hah, 'toplumsal mimari bellekte yer etmiş, şehrin doğal dokusu olan' denmiş evet. Böyle bir yerin otel olmasına, AVM olmasına müsaade edilmemelidir. Maalesef kapitalizm... Evet şurdan okuyorum... ‘Rant amacıyla bugün saldırılarını arttırmış bulunmaktadır’. Evet, yoldaşlar, biz bu sebepten ötürü 4 gün boyunca yemekhaneyi boykot ediyoruz... Yok, son kısım yok bi saniye. İTÜ'lü arkadaşların metninden o kısım... İç güvenlik tasarısı… Bu da değil… Hah, 1 Mayıs’ta Taksim’e diyor. Biz de diyoruz ki 1 Mayıs’ta haydi Kapalı Çarşı’ya… Evet, oldu gibi ya di mi?” Kapalı Çarşı Esnaf Derneği Başkanı Yusuf Arunca’nın basın açıklamasını okumasının ardındansa dükkan sahipleri aktif eylem yapma kararı aldı. Tahliyeye barışçıl eylemlerle direneceklerini açıklayan gruptan öne çıkan kimi protesto gösterileri şöyle; - Gezi eylemlerindeki ‘polise kitap okuma’ ritüelini tekrarlamak isteyen 4 aktar, kolluk kuvvetlerine Fransa 2.Ligi’nin detaylı analizlerinin bulunduğu İddaa bültenini okudu. Aktarlar yine de gözaltına alınmaktan kurtulamadı. - Çarşı içerisinde barışçıl eyleme uygun piyano çalabilen kimse bulunmaması sebebiyle 2.Abdülhamit döneminden kaldığı iddia edilen bir tambur emniyet amirine hediye edilmeye çalışıldı. Ancak polisin tepkisi yine sert oldu. - Kapalı Çarşı duvarlarına komik sloganlar yazarak halkın desteğini görmeye çalışan 7 hediyelik eşya dükkanı sahibi, yıllar süren alışkanlıklarla “Kapalı Çarşı esnafı Uzun Adam’ın yanında”, “Geziciler giremez” ve “Buraya çöp döken akşam anasını yollasın” yazmalarının ardından olaysız bir biçimde dağıldı. - TOMA’ya asılmak üzere Recep Tayyip Erdoğan portresi işli minik kilim satmaya çalışan 3 halıcı da gözaltına alınanlar arasında... - Çarşı’nın sevilen kuyumcularından Ekrem Dalaman, Taksim’den getirdiği “Nükleere Hayır” yazılı brandayla kendisini dükkanının önüne zincirleri. Dalaman, kendisi zincirliyken dükkana girerek hatrı sayılır miktarda ziynet eşyasını çalan gruba tehditler savurmaya devam ediyor...