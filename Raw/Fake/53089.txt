71 Yaşında Üniversite Hayalini Gerçekleştiren Mahir Demirci, Aldığı Disiplin Cezaları Nedeniyle Okuldan Atılmak Üzere  Geçtiğimiz sene 71 yaşındayken üniversite sınavını kazanarak bir hayali gerçekleştiren ve bu azmiyle herkese örnek olan Mahir Demirci, henüz öğrenim hayatının ikinci senesindeyken aldığı disiplin cezaları nedeniyle okuldan atılma tehlikesi yaşıyor. Afyon Kocatepe Üniversitesi Sınıf Öğretmenliği Bölümü'nde ikinci senesini okuyan Demirci'ye, bugüne dek sınavlarda usulsüzlük yapmak, bayan öğrenci ve öğretim görevlilerine cinsel tacizde bulunmak ve döner sermayeyi dolandırmaya teşebbüs gibi çeşitli suçlar nedeniyle defalarca disiplin cezası veren üniversite yönetimi, yaşlı öğrenciyi okuldan temelli olarak uzaklaştırmanın bir yolunu bulmaya çalışıyor. Geçtiğimiz yıl Afyon Kocatepe Üniversitesi Sınıf Öğretmenliği bölümünü kazanan Demirci’nin, üniversitede geçirdiği bir yılı aşkın süre boyunca 5 kez kınama, 2 kez de 15'er günlük uzaklaştırma cezası aldığı öğrenilirken, okulun Eğitim Bilimleri Fakültesi Dekanı Fahir Günaltay, düzenlediği basın toplantısıyla yaşlı öğrencinin durumunu değerlendirdi. Mahir Demirci'nin okula ilk kayıt yaptırdığında doğal olarak çok mutlu olduklarını ve başta kendisine gereken hürmeti de gösterdiklerini belirten Dekan Günaltay, "Hem bu yaştaki okuma azmiyle öğrencilerimize güzel bir örnek olur, hem de hayat tecrübeleriyle onlara rehberlik eder diye umuyorduk; ancak maalesef aradan geçen süre içinde olaylar hiç beklemediğimiz şekilde gelişti. Ne yazık ki Mahir Dede’nin okulumuza faydadan çok zararı dokundu. Biraz ağır olacak belki ama kendisi buraya okumaya, öğrenmeye değil, yani çok afedersiniz resmen itlik serserilik yapmaya gelmiş.” sözleriyle, Demirci’nin okullarında bulunmasından duyduğu memnuniyetsizliği açık yüreklilikle ortaya koydu. Mahir Demirci’nin daha okula başlar başlamaz disiplinsiz davranışlar içerisine girdiğini ifade eden Fakülte Dekanı, yaşlı öğrenciyle ilk günden itibaren yaşamaya başladıkları sorunları şu sözlerle dile getirdi: “Okulun ilk haftası, bu adam toplamış sınıftaki bütün erkek öğrencileri, 'Gelin çocuklar, sizi benim mekana götüreyim de bir kaynaşalım' diyerek tutmuş pavyona götürmüş. Hepsi kafayı bulduktan sonra da hesabı bunlara takıp kaçmış mekandan. Öğrenci adam bunlar, ceplerindeki para belli tabii. Bir iki ay boyunca sınıfın yarısı derslere gelmeyince öğrendik biz de durumu, pavyonda hesabı öderken bir takım tatsızlıklar yaşanmış maalesef. Neyse ki şimdi yavaş yavaş yürümeye başladı birçoğu ama çocukların ailelerinden yediğim lafları ben bilirim..." Demirci'nin sadece bölümdeki değil kampüsteki bütün bayan öğrenci ve öğretim görevlilerinin de kabusu olduğunu söyleyen Günaltay, "Sınıftaki bayan öğrencilerimiz başta, 'Aman da tonton Mahir Dedemiz gelmiş' diyerek buna yakınlık gösterme gafletinde bulunmuşlar. Sonra hepsi ağlaya ağlaya benim odama geldiler. Bir kısmını sözle, fazla yaklaşan ufak bir kısmını da elle taciz ettiğini biliyoruz. '2 evim var biri kirada, emeklim de var, seni yaşatırım' diyerek kampüsteki bazı bayan öğrencilerimize ve asistanlarımıza da bir takım çirkin tekliflerde bulunmuş. Kendisini tanıdığım kadarıyla bu yaştan sonra okumaya azmetmesinin en önemli nedeni de bu galiba. Libido zoruyla kasmış adam. Yaşından başından da utanmıyor hiç." Mahir Dede'yi bugüne dek defalarca kopya çekmeye çalışırken yakaladıklarını belirten Dekan Günaltay, gergin bir atmosferde geçen basın toplantısını şu sözlerle noktaladı: "Akılalmaz yöntemleri var. En son işitme cihazı diye kulağına taktığı şeyin bluetooth kulaklık olduğunu tespit ettik. Dışarıdan cep telefonu vasıtasıyla kopya alıyordu. Bir de hiç utanmadan kendisini yakalayan hocalarımıza rüşvet teklif ediyor. Bugüne dek okulun adı kirlenmesin, kimse '70 yaşındaki adama hiç acımadılar' demesin diye kendi içimizde küçük cezalarla halletmeye çalıştık ama artık gerçekten dayanacak gücümüz kalmadı. Gereken neyse yapacağız. İnceldiği yerden kopsun..."