STV, 2 Yıl Önce İşten Çıkardığı Ayna Programı Ekibine Hala Ulaşmaya Çalışıyor STV, sevilen gezi programı Ayna'yı hazırlayan ekibi 2 yıl önce işten çıkarmasına rağmen halen kendilerine ulaşamadığı için kararı tebliğ edememenin sıkıntısını yaşıyor. Dur durak bilmeden dünyanın dört bir köşesini dolaşan ekibin izini en son olarak Tibet civarında kaybettiklerini açıklayan kanal yönetimi "Ekonomik kriz nedeniyle kendilerini 2 yıl önce işten çıkarmak zorunda kalmasak nerede olduklarıyla çok da ilgilenmiyorduk aslında." sözleriyle yaşadıkları çaresizliği dile getirdi. 
 
Konuyla ilgili olarak açıklamalarda bulunan STV İç Yapımlar Sorumlusu Mustafa Erşahin, "Ayna adlı programı yaklaşık 10 sene evvel dünya üzerindeki farklı ülkeleri ve kültürleri tanıtmak ve bu ülkelerdeki Türk okullarının reklamını yapıp 72 milletten çocuklara 'allı turnam' türküsünü söyleterek aziz milletimizin gururunu okşamak gibi halis niyetlerle yayınlamaya başlamıştık." diyerek, ekonomik krize kadar da her şeyin yolunda gittiğini belirtti. Erşahin, açıklamalarına şöyle devam etti:
 
 
 "Ancak sürekli olarak dünyanın hiç olmayacak yerlerinde okullar açılması nedeniyle maalesef bir yerlerde ipin ucunu kaçırdık. 'Sibirya'da okul açıldı koşun çocuklar, Burkina Faso'da abiler görüldü uçun mubarekler.' derken bir noktadan sonra yapım ekibinin sırf yol harcırahları bile kanalımızın bütçesini zorlamaya başladı. Ekonomik kriz falan da işin içine girince 2 sene evvel programı yayından kaldırıp ekibin işine son vermeye karar verdik."
 
"Aslında, doğruyu söylemek gerekirse ekibin izini kaybedeli 4-5 sene kadar oluyor ama bize düzenli olarak kaset göndermeye devam ettikleri için çok da önemsemiyorduk nerede olduklarını. Haftada bir, bazı zaman oluyor 2 programın kaydını bize bir şekilde yolluyorlar, onu aksatmıyorlar da ne zaman nerede olduklarını kestirmemiz bugüne dek mümkün olamadı. İnanılmaz bir biçimde, tabiri caizse, gerilla habercilik yapıyorlar. Bunlara iş akitlerinin feshedildiğine dair tebliği ulaştıramadığımız için maaşlarını da tıkır tıkır yatırmak zorunda kaldık bugüne kadar ama artık gerçekten dayanacak halimiz kalmadı."
 
 
 
Ekibin gönderdiği kasetlerden yola çıkarak nerede olduklarını tahmin etme çabalarının da bugüne kadar boşa çıktığını ifade eden Erşahin "Ekip aslında 8 kişiden oluşuyor, bunlar zaman zaman ikiye veya üçe ayrılıp, birkaç ülke sonra dünyanın hiç tahmin edemeyeceğimiz bir köşesinde birleşmek gibi manevralar icat ediyorlar. Korkunç bir esneklik ve hızda hareket ediyorlar. Gönderdikleri kargolara bakıyoruz; bi tanesi Zaire'den yollanmış görünüyor, iki gün sonra bir tane yolluyorlar, atıyorum o Güney Çin'den. Adamların yerini kargodaki damgalardan tahmin etmek dahi imkansız. Hangi ülkeden geldiğini anlayamadığımız zarflar oldu, dilbilimciler bakıyor onlara şu anda....Artık iyice kontrolden çıktılar..." sözleriyle kanalın içinde bulunduğu çaresizliği açık yüreklilikle ortaya koydu.
 
Açıklamalarının sonunda yaşanan tüm olsumsuzluklara rağmen Ayna ekibini bulmalarının an meselesi olduğunu vurgulayan Erşahin, "Yurt dışında yer alan ve bağlantılı olduğumuz tüm cemaee.. ee, öğrenci evlerine de eşgallerini dağıttık. Bu konuda sıkı sıkı tembihlendiler. Onlar da teyakkuz halindeler. Nöbetler iki katına çıkarıldı" sözleriyle STV'nin bu davanın peşini kolay kolay  bırakmayacağının sinyallerini verdi