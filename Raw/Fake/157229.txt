2012 Yılı Haber Takvimi Açıklandı Türkiye Gazeteciler Cemiyeti (TGC), bu sabah düzenlenen basın toplantısıyla önümüzdeki sene medya organlarında yer alacak haberlerin sıralı tam listesini açıkladı. Dernek Başkanı Suphi Eyidur'un duyurduğu listede, geçtiğimiz yıllarda kendini ispatlamış, halkın benimsediği pek çok haberin yerlerini koruduğu görülürken, "2012'nin ilk bebeği", "Taksim Meydanı'nda utandıran görüntüler", "Alkollü sürücülere ceza yağdı" başlıklarıyla açılacak olan yeni dönem, her sene olduğu gibi yine "Grip kabusu geri döndü", "Doğu'da kar kabusu" ve "Büyük ikramiye ile neler alınabilir" haberleriyle tamamlanıyor.
 
 
 
Özellikle basın camiası tarafından merakla beklenen "2012 yılı haber takvimi", dün TGC Merkez Binası'nda Başkan Suphi Eyidur'un düzenlediği basın toplantısıyla kamuoyuna duyuruldu. Her yıl aralık ayının son haftası yayınlanan listede bu sene de önemli bir sürpriz dikkat çekmezken; Başkan Eyidur, doğal afet, erken seçim ya da önemli birilerinin ölmesi falan gibi beklenmedik durumlar için de geçmiş yıllardaki haber şablonlarının aynen geçerli olduğunun müjdesini verdi. 
  
 
 
Mart ayına dek soğuk ve kar yağışının önemli bir gündem teşkil edeceğini ifade eden Eyidur, bu dönemde yine "Son 20-50-100 ya da yerine göre 10000 yılın en soğuk kışı", "Barajlar doldu taştı", "Kağıthane deresinde can pazarı", "İstanbullu kaç! Kar Edirne'den yurda girdi sana geliyor..." gibi başlıkların öne çıkacağını vurguladı. Bu dönemde spor haberleri için kötü sonuç alan takımlara "Beşiktaş buz kesti" örneğindeki gibi başlıkların öngörüldüğünü kaydeden Eyidur, "Tabii sadece bunla sınırlı değil, periyodik olarak iki üç haftada bir manşete taşınacak 'Rusya'yla doğalgaz krizi' haberleri de yine 2012'nin olmazlarından olacak" diyerek önümüzdeki yılın ilk çeyreği hakkında önemli bilgiler verdi.
 
 
   
Bahar mevsimiyle birlikte başlayan terör eylemlerinin ardından "Türkiye şehitlerine ağlıyor", "Kandil'de bahar temizliği", "F-16'larımız böyle vurdu!" başlıklarının yine revaçta olacağını dile getiren Başkan Eyidur, 24 Nisan tarihine ise bir kez daha dikkat çekti. Eyidur, bu tarihte her sene olduğu gibi Amerikan Kongresinin 1915 olaylarını "Soykırımı" olarak nitelendirme konusunu gündeme taşıyacağını hatırlatarak, muhabirlere "Ermeni Lobisi Kongreyi ablukaya aldı", "Kim Kardishian'dan çirkin suçlama" (fotoğraf galerili) , "Ohh Obama bu sene de 'Soykırım' demedi" manşetlerini işaret etti. Haziran ayı yaklaştıkça gündemin daha yumuşayacağını da hatırlatan deneyimli gazeteci "Yaz gelmeden kilolarınızdan kurtulun" ile başlayacak olan bu dönemin "Miniklerin karne heyecanı" başlıklarını görene dek süreceğini kaydetti.
 
 
 
Meclisin ve yargının tatile girmesinin ardından gündemin gitgide hafifleyeceğini ve gazeteciler için zor bir döneme girileceğini dile getiren Eyidur, Temmuz'dan itibaren "Kavurucu sıcaklar can alıyor", "Barajlar alarm veriyor" ve "Geceliği 25 liraya tatil fırsatı" gibi başlıkların imdada yetişeceğini müjdeledi. Suphi Eyidur, "Kedi ve köpeğin şaşırtan dostluğu" ve "Antalya'ya rus akını" gibi haberlere içerik bulmakta yaşanılan sıkıntıların Ramazan ayı ve spor camiasındaki transfer haberleriyle bir nebze olsun hafifleyeceğini söylerken, "Uydurma transfer haberlerinde ayda en az 100 futbolcu alt sınırına uymaya bu sene de özen gösterelim" diyerek spor muhabirlerini uyarmayı da ihmal etmedi.
 
 
 
Tatilcilerin dönüşü, okulların ve meclisin açılmasıyla birlikte girilecek yılın son çeyreğindeki haber sıralaması "Hatalı sollama iki aileyi yok etti", "Okul alışverişi el yakıyor" ve "Mecliste açılış gerginliği" şeklinde açıklanırken, henüz ismi belli olmayan hayvanlı bir grip çeşidi de Aralık ayına dek yine habercilerin imdadına yetişecek. Rutin haberlerin dışında gerçekleşecek olan önemli terör, ölüm ve felaket haberlerinde ise "Yıkıldık!", "Bıçak kemiğe dayandı" ve "Türkiye x için ağladı" manşetleri duruma göre kullanılmak üzere hazırda bekletilecek.
 
Eyidur, her yıl olduğu gibi "Büyük ikramiye ile neler alınabilir" ve "2012'nin öne çıkan olayları" haberleriyle tamamlanacak olan 2012 yılının tüm camiaya hayırlı olmasını dilerken, önümüzdeki hafta düzenlenmesi planlanan "Türk basınında tiraj kaybının nedenleri - Nerede yanlış yapıyoruz?" konulu sempozyumun ileri bir tarihe ertelendiğini belirterek toplantıya son verdi.