Yayından Kaldırılan Dönem Dizisinin Ekibi, Heybeliada'da Yaşam Mücadelesi Veriyor Geçtiğimiz ay büyük umutlarla ekranlara gelip, yeterli reyting almadığı gerekçesiyle 2. bölümün ardından yayından kaldırılan "Eylül'de Gel" dizisinin ekibi halen Heybeliada'da yaşam mücadelesi veriyor. Konusu 1950'li yılların Büyükada'sında geçen dizinin, 2 hafta önce final yaparak ekranlara veda etmesinin ardından yapımcı şirket tarafından kaderlerine terkedilen oyuncuların bir kısmına ada halkı sahip çıkarken, ekibin geri kalanı adanın ormanlık kısımlarında, zor şartlarda hayata tutunmaya çalışıyor. 1950'li yıllarda Büyükada'da yaşayan bir Rum balıkçı ve Türk kızı arasındaki aşk hikayesini dönemin siyasi atmosferi ve popüler şarkılarıyla harmanlayarak ekranlara taşıyan ve çekimleri Heybeliada'da gerçekleştirilen dizi, reytinglerde yaşanan hayalkırıklığının ardından 2 hafta önce final yaparak ekranlara veda etmişti. Dizinin yayından kaldırılmasının ardından yapımcı şirket tarafından ortada bırakılan oyuncular ve set ekibinin kumanyaları kısa sürede tükenirken, aç kalan oyuncuların bir kısmına ada sakinleri yardım eli uzattı. Heybeliada'nın en eski sakinlerinden Mahinur Kalyoncu, yaşanan dramı, "Onları bulduğumuzda perişan haldeydiler. Açlıktan bilinçlerini yitirmiş bir kısmı, Firuzağa kahvesi zannederek adadaki balıkçı kahvesine sığındılar. Kahvenin bahçesinde onlara kulübe gibi bir şey yaptık. Geri kalanlarına da biz kapımızın önüne yiyecek bir şeyler koyarak elimizden geldiğince yardımcı olmaya çalışıyoruz..." sözleriyle anlatırken, yetkililerin konuya olan duyarsızlığından şikayetçi oldu. Set ekibi ve oyuncuların bir kısmının insanlardan ürkerek adanın ormanlık kısımlarına çekildiğini belirten bir başka ada sakini ise, "Gece kümeslere girip tavuklarımıza saldırıyorlar. Meyve ağaçlarını talan ediyorlar. Durumlarına üzülmemek elde değil ancak bizim de sabrımızın bir sınırı var. Böyle giderse çekip vurmak zorunda kalacağız." diyerek kış iyice bastırmadan önce derhal soruna bir çözüm bulunması gerektiğini vurguladı. "Eylül'de gel" son 1 yıl içinde yayından kaldırılan 37. dizi olurken, ekranlara veda eden diğer yapımlardan bazıları ise şöyle:  Başrol oyuncuları tekme tokat kavga etti. Yönetmen setteki herkese meydan dayağı atılmasını emredince yapım şirketiyle ipler koptu.  Türk ahlak yapısına uygun olmayabileceği sebebiyle RTÜK tarafından kaldırıldı.  Dijital platformda bir süre yayınlandıktan sonra rekor transfer ücretiyle internet üzerinden yayın yapan xhamster.com'a geçti.  "Friends" dizisinin yapımcısıyla mahkemelik olunca proje askıya alındı.  Uyarlama senaryoların artık sonuna yaklaşıldığını müjdeleyen yapım, sadece 27 dakika içinde yayından kaldırılarak bir rekor kırdı.  Bir bölüm yayınlandı. Onu nasıl başardığı bile halen merak konusu.  Tarihi dizi olarak tasarlanan proje, yapım bütçesinin sadece 12 dakikalık bir giriş bölümü çekmeye yetmesi nedeniyle askıya alındı.  Dizi ekibinden 3 kişinin linç edilmesi üzerine yayına bir süre ara verildi.  Lise dizisi olarak yayına başladı, 2 yıl içerisinden oyuncuların mezun olmalarının ardından efendi gibi sona erdi. Türünün ilk ve tek örneği.  Pascal Nouma'nın sunmaya çalıştığı program, 2. bölümde Pascal'ın konukları sıra dayağına çekmesinin ardından rafa kaldırıldı.  Yurt çapında düzenlenen yoğun protesto gösterileri nedeniyle henüz fikir aşamasındayken yayından kaldırıldı.  İlk kez açık kalp ameliyatının gösterildiği doktor dizisi, hayatını kaybeden hastanın yakınlarının şikayeti üzerine yayından kaldırıldı.