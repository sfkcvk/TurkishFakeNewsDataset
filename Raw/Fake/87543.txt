Türkiye'den Japonya'ya Yardım Eli: 500 adet Jeoloji Profesörü Japon Kanallarında Depremi Yorumlayacak 8.9 şiddetindeki deprem ve sonrasında yaşanan felaketlerin yaralarını sarmaya çalışan dost ve kardeş ülke Japonya'ya Türkiye'den yardım eli uzandı. Felaketlerin ardından zor günler geçiren ülkeye dünyanın dört bir yanından yardım yağarken, deprem hakında yorum yapacak uzman sıkıntısının had safhada yaşandığı yerel ve ulusal tv kanallarının ihtiyacını karşılamak üzere Türkiye'den kalkan Çakabey-I fırkateyni, 500 jeoloji profesörlük ilk yardım paketini dün sabah Japonya kıyılarına ulaştırdı.
 
 
 
Yakın tarihinin en şiddetli deprem felaketini yaşayan Japonya'da, afet sonrası ortaya çıkan deprem yorumcusu eksiğini gidermek için Türk Kızılayı'nın çabalarıyla İskenderun Limanı'ndan yola çıkan Çakabey-I fırkateyni, dün sabah ilk sevkiyatın yapılacağı Kushinawa Limanı'na giriş yaptı .
 
Gemiyi karşılamak için ülkenin birçok bölgesinden akın eden TV kanalları limanda izdihama neden olurken, profesörlerin dağıtımında yaşanan organizasyon bozuklukları yüzünden çirkin görüntüler ortaya çıktı. Yanlarında getirdikleri kamyonlara deprem profesörlerinden beşer onar yükleyen büyük ulusal kanalların yanında birçok küçük yerel televizyon kanalının ise limandan eli boş döndüğü gözlendi. 
 
 
 
Bölgeye ulaşan ilk yardım paketinin dağıtımında aktif rol oynayan Türk Kızılayı'nın yetkililerinden Sinan Demre, ülkedeki durumun vahametini "İlk partinin dağıtımında büyük sıkıntılar yaşadık ne yazık ki. Ulusal ve yerel kanallar deprem, artçılar ve tsunamiler hakkında konuşacak uzman açığı yüzünden yayınlarını güçlükle sürdürebiliyorlar. Profesörlerimizin yanlarında getirdikleri asistanları bile yağmalandı" sözleriyle ifade ederken, ikinci yardım paketinin en kısa sürede yola çıkarılacağının müjdesini verdi.