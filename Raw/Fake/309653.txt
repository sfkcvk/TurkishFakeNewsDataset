Devlete Yerleşmeye Aday Cemaatler İçin Son Başvuru Tarihi 1 Eylül 2016 Olarak Açıklandı Neredeyse son 30 yıldır iktidarların ve bürokrasinin desteğini arkasına alarak devlet kurumlarına yerleşen cemaatin 15 Temmuz'daki darbe teşebbüsü, hükümeti dini gruplara karşı daha hassas olmaya mecbur bıraktı. Bu kapsamda, öncelikle cemaatten boşalan kadrolara ÖSYM tarafından yapılacak bir sınavla tarikatların dengeli bir şekilde yerleştirilmesi planlanırken, son başvuru tarihi olarak ise 1 Eylül 2016 tarihi işaret edildi. Bu sabah hükümet adına basın mensuplarının karşısına geçen Başbakan Yardımcısı Necmi Öztoprak, 15 Temmuz sonrası izlenecek yol haritasını kamuoyu ile paylaştı. Vatandaşların kamudan atılan cemaatçilerin ardından doğal olarak bir tedirginlik yaşadığını belirten Öztoprak, şunları kaydetti: ''Telaşa mahal yok arkadaşlar. Devlette devamlılık esastır. Türkiye, kadrolarını kolaylıkla doldurabilecek bir dinsel geleneğe sahiptir. Hükümet olarak son yıllardaki sıkıntılarımızın tek bir cemaatin kamuya rekabet olmadan yerleşebilmesi ve kayrılmış olmasıyla yakından ilgili olduğunu tespit etmiş bulunuyoruz. Bundan sonra bu tarz tekelleşmelere izin vermeyeceğiz. Kaç tane cemaat, kaç tane tarikat varsa artık ÖSYM'nin sınavına girecek, gerekli şartları yerine getirecek. Biz de onları uygun gördüğümüz yerlere atayacağız. O işler öyle kolay değil artık...'' Cemaatin yerine kamuya yerleştirilecek tarikat üyelerinin belirlenmesinde yapılacak sınavın ayrıntılarına da değinen Başbakan Yardımcısı, objektiflik için ÖSYM benzeri bir Cemaat Ölçme ve Yerleştirme Merkezi (CÖYM) kuracaklarını dile getirdi. Öztoprak, merkezi mülakatla devlete yerleştirilecek cemaatlerin her biri için belli bir kontenjan ayrılacağını da sözlerine eklerken, ''Sorular CÖYM tarafından hazırlanıp aynı anda mülakat merkezlerine iletilecek, mülakatlar aynı saatte başlayacak. Özellikle Ak Parti’ye bağlılık sorularında bizleri ikna edemeyen cemaat mensuplarının kamuya yerleştirilmesi kesinlikle yapılmayacak'' diyerek, bundan sonraki kadrolaşmada çok titiz olacaklarını ifade etti. Deneyimli siyasetçi, cemaatlerin en geç Eylül ayının başına dek başvuru için gerekli evrakları tamamlaması gerektiğini de kaydederken, cemaat seçme ve yerleştirme süreciyle ilgili diğer önemli ayrıntıları da basın mensuplarıyla paylaştı: - Her tarikatın devlette kotası olacak. Bu tarz yapılanmalarun normalden fazla büyümesinden kaynaklanan sorunların önüne geçmek için, her biri kamuda %5 kadroyla başlayacak ve bunun altına düşmesine ve %15’ten fazla mürit yerleştirmesine izin verilmeyecek.  - Devlet kadrolarında oranı %5’in altına düşen cemaatlere Diyanet kadrolarından geçici görevlendirmeyle müritler gelecek. Aynı şekilde devlet kadrolarında sayısı anormal artış gösteren cemaat üyelerinin bir kısmı TÜBİTAK projelerine bilirkişi ve okullara müdür yardımcıları olarak atanıp o cemaat pasifize edilecek. - Her şeye rağmen devlet bünyesinde bir tarikatın son on dört yılda FETÖ gibi normalden hızlı büyüdüğü anlaşılırsa mülakat sorularının çalınıyor olduğu ihtimaline karşı müritlerden TOEFL, IELTS, GRE gibi en az bir yurt dışı sınav sonucu belgesi getirmesi beklenecek - Bir dolar, bir sterlin ve bir avroların hepsi Merkez Bankası tarafından kayıt altına alınacak. Bu banknotların sahiplikleri sertifikalandırılarak vergilendirilecek. Elde edilen gelir köprü, tünel gibi altyapı yatırımlarına yönlendirilecek. - Müritlerde askerlik hizmetini yapmamış, yaptıysa da tankçı olarak yapmamış olması şartı aranacak...