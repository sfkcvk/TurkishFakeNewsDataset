Türkiye Endişeli: En Büyük Medya Grubunun Tehditle Gönülsüz Yandaşlık Yapan Holding'ten, İhaleyle Gönüllü Yandaşlık Yapan Holding'e Transferi Basın Özgürlüğünü Olumsuz Etkiler mi? Türk medyasının en büyük grubu olan Doğan Medya Grubu'nun tehdit, baskı ve vergi cezalarıyla gönülsüz olarak hükümete yandaşlık yapan bir Holding'ten, devletten aldığı ihale ve kredilerle gönüllü olarak yandaşlık yapan bir başka Holding'e satışı, ülkedeki basın özgürlüğü ile ilgili endişeleri bir kez daha gündeme taşıdı. Doğan Medya Grubu'nun hükümete yakınlığıyla bilinen Demirören Grubu'na satılması dün akşamdan itibaren gündemin üst sıralarında yer bulurken, sıcak gelişme basındaki tekelleşmeyle ilgili endişeleri de tetikledi. Gruba bağlı Hurriyet, Kanal D, CNN Türk gibi medya kuruluşlarının "başımıza bir iş gelmesin" çizgisinde gönülsüz olarak sürdürdüğü yandaşlığın, Türk basınındaki çeşitilik için önemli olduğuna işaret eden kaynaklar, özellikle Ahmet Hakan'ın ses tonundaki o tereddütün, o 'yapıyoruz ama işte durumu biliyorsunuz sayın seyirciler idare edin' diyen mahçup duruşunun oldukça önemli olduğu ve bunların eksikliğinin Türkiye'deki basın özgürlüğünü tartışmaya açacağı konusunda da hemfikirler. Grubun, manşet beğenilmezse Saray'dan telefon edilip değiştirilen, gazeteci beğenilmezse arayıp kovdurulan bir Holding'ten, bunların her ikisinin de önden Saray tarafından belirlendiği başka bir Holding'e geçişi, basın özgürlüğüyle birlikte maaliyet ve iş yükü açısından da sorunlu bir dönemin başlangıcına işaret ediyor. Satışın tamamlanmasıyla birlikte aynı manşeti atmaları için bundan böyle çok daha fazla gazete, televizyon ve internet sitesine hazineden kaynak aktarmak ve bunlar arasındaki koordinasyonu sağlamak için daha fazla zaman harcamak zorunda kalacak olan hükümetin, ilerleyen dönemde bütün televizyonları TRT, gazeteleri Resmi Gazete, internet haber sitelerini de E-Devlet çatısı altında toplama seçeneğini gündemine aldığı ise kulislere sızan ancak henüz doğrulanmayan bilgiler arasında.