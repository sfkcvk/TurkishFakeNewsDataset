Barış Süreci Özelleştirme İhalesine Firmalardan Yoğun İlgi Başbakanlık Özelleştirme İdaresi Başkanlığı tarafından, PKK ile yürütülen barış müzakereleri sürecinden hazineye kaynak aktarılması amacıyla geçtiğimiz hafta başlatılan "Barış Süreci Özelleştirme Hamlesi"ne yerli ve yabancı firmaların yoğun ilgisi devam ediyor. Bu doğrultuda 1.5 Milyon TL muhammen bedelle satışa çıkarılan "İmralı Adası Yolcu Taşıma Hizmeti" ihalesi, 2.2 Milyon TL karşılığında 4 yıllığına İDO'nun olurken, İDO Genel Müdürü Salih Kaygusuz, önümüzdeki haftadan itibaren Ada'ya turnike konularak bilet satışına başlanacağını açıkladı. İhale sonrası basın mensuplarının sorularını yanıtlayan Kaygusuz, ilk aşamada İmralı'ya giden BDP heyetlerinden gelir elde etmeyi hedeflediklerini belirterek, esas hedeflerininse Haziran Ayı'ndan itibaren Ada'yı turistik gezilere açmak olduğunu ifade etti. Hesaplamalarına göre, sadece BDP heyetine bilet kesseler bile müzakerelerin 2. yılından itibaren masraflarını çıkararak kara geçmeye başlayacaklarını söyleyen Kaygusuz, muhtemel firar denemelerinin önüne geçmek için giriş çıkıştaki kişi sayısının, kullanılan bilet sayısı ile karşılaştıralacağını da vurgulayarak kamuoyunu rahatlatan mesajlar verdi.   Özelleştirme İdaresi Başkanı Candemir Günkul ise, yolcu taşıma ihalesinin Barış Süreci özelleştirme hamlesinin ilk adımı olduğunu belirterek, önümüzdeki haftalarda açılacak diğer ihalelerle birlikte toplam 200 Milyon TL'lik bir gelir hedeflediklerini kaydetti. Günkul, özellikle "İmralı-Kandil Kurye Hizmeti" ve "Akil Adamlar Şehirlerarası Toplu Taşımacılık Hizmeti" ihalelerine yerli ve yabancı bir çok firmanın şimdiden yoğun ilgi gösterdiğini belirtirken, "Barış Süreci Ana Sponsorluğu" için yürütülen pazarlıklarda da mutlu sona yaklaşmakta olduklarını müjdeledi. "Spekülasyon olmasın diye şimdi bir isim vermek istemiyorum ama Dünya çapında bir marka ile sponsorluk konusunda önemli bir aşamaya geldik. Ufak tefek bazı pürüzler var, onları halledebilirsek önümüzdeki günlerde imzayı atacağız" diyen Günkul, şöyle devam etti: "Öncelikle Barış Süreci'nin önüne kendi markalarını koymak gibi bir talepleri var. Haber bültenlerinde falan 'Bilmemkimin sunduğu barış süreci reklamlardan sonra devam edecek...' şeklinde ibareler geçmesini istiyorlar. Bize de biraz saçma geliyor açıkcası ama neticede bu işler biraz da paraya bakıyor, kesenin ağzını açarlarsa neden olmasın? Onun dışında bir de Akil Adamlar'a tek tip forma giydirilmesi ve formanın ön kısmında kendi logolarının olması şeklinde bir madde var. 'Bunlar yaşını başını almış ağır adamlar, forma giydiremeyiz, sıkıntı olur' dedik, ikna olur gibi oldular. Belki forma şeklinde değil de bi nevi kostüm gibi olabilir. Pelerinli falan. Neyse onu da çözücez bi şekilde..." Uygulamanın başarılı olması durumunda yaygınlaştırılacağını da ifade eden Günkul, "Bundan sonrası için yeni anayasa yazım sürecinin özelleştirilmesi ve anayasanın arka kapağı için reklam sponsorluğu gibi düşüncelerimiz var. Ancak henüz bir şey söylemek için erken, zamanı gelince onları da açıklayacağız" sözleriyle açıklamalarına son verdi.