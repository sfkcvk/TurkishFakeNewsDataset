Sarai Sierra'nın Kocası Cinayeti İtiraf Etti: ''Eşimi Türkiye'ye tek başına gitmesi için ben ikna ettim...'' İstanbul'da kaybolduktan yaklaşık iki hafta sonra cesedi bulunan ABD'li Sarai Sierra'nın öldürülmesiyle ilgili araştırmalar sürerken, kamuoyu bu akşam saatlerinde genç kadının Amerikalı eşinden gelen şok itirafla sarsıldı. Basın mensuplarına yaptığı açıklamada bir süredir karısıyla arasının çok da iyi olmadığını kaydeden Steven Sierra, "Boşanma isteğime olumlu karşılık vermeyince ondan kurtulmaktan başka çarem kalmamıştı. Aylarca İstanbul şöyle güzel, Türkiye böyle şahane diye aklına girip onu adım adım ölüme yolladım" sözleriyle, canice planının detaylarını anlattı.

 

Sarai Sierra'nın tecavüz edilmeden öldürülmüş olması nedeniyle üzerinden büyük bir yük kalkan Türkiye'yi daha da rahatlatan haber, bu akşam saatlerinde kurbanın kocası Steven Sierra'den geldi. Kaldığı otelde düzenlediği basın toplantısında soğukkanlı bir şekilde tüm yaşananları anlatan Sierra, "Aramız iyi değildi, boşanmak istiyordum. Zaten sizin de hep bir ağızdan ima ettiğiniz gibi biraz da ahlaksızdı söylemesi ayıp... Bi iki defa cinayeti bizzat işlemeyi de düşündüm ama bizde öyle bir durumda müebbet falan verdikleri için yemedi açıkcası" derken, dinleyenlerin kanını donduran itiraflarına şu sözlerle devam etti:
 
 

"Konuyu bir arkadaşıma açtım. Kendisi, geçtiğimiz yaz kız arkadaşıyla birlikte ülkenizi ziyaret etmişti. İstanbul'un göbeğinde kız arkadaşının taciz edildiğini, müdahale etmek isteyince kendisinin de dayak yediğini ve soyulduğunu, bütün bunları yapan kişileri şikayet ettiğinde de polisin onlara 'bu saatte dışarıda ne işiniz var? Kız arkadaşın da biraz edepli giyinseymiş' diye akıl vermekle yetindiğini aktardı. Bana 'Türkler hiç bizim gibi değil, Müslüman oldukları için çok hoşgörülüler. Polisin dediğine göre adamlar bizi öldürseler bile en fazla 1-2 sene ceza alıp çıkarlarmış' dedi. Doğrusu anlattıklarından çok etkilendim..."

 
  
Başta "İstanbul'a birlikte geliriz, burada kendim öldürürüm" gibi planlar yaptığını ama yakalanması halinde yine Amerikan yasaları ile yargılanacağını öğrenince vazgeçtiğini belirten Sierra, aynı arkadaşının 'Ya bırak, ne elini kirleticen. 2 hafta bi dolansın oralarda nasılsa biri öldürür' şeklindeki tavsiyesiyle sinsi planının da son şeklini aldığını söyledi. Cani koca, eşini aylarca "yok sen şöyle iyi fotoğrafçısın, yok İstanbul böyle egzotik' diye gazladığını, cinayeti garanti altına almak için İstanbul'da kalacağı yeri ve gezeceği mekanları da özellikle kendisinin seçtiğini soğukkanlılıkla anlattı. 



 
 

Amerikan yasalarında şu an için "Karısını tek başına Türkiye'ye yollamak" gibi bir suç olmadığından, kanun karşısında herhangi bir yargılanmaya tabi tutulmayacağı öğrenilen Steven Sierra'nın durumunun önümüzdeki günlerde netlik kazanacağı belirtiliyor. Olayın, ülkedeki diğer erkeklere de örnek teşkil etmesinden endişe eden ABD Adalet Bakanlığı'nın, önümüzdeki günlerde bu tarz girişimleri, 2. derece cinayet kapsamı altına almak için çalışmalara başlayacağı ise son olarak gelen bilgiler arasında.