AK Parti Kararlı: ‘‘1.500 lira falan işçiyi bozar, içkiye kumara gider o para. Halbuki 1.300 öyle mi ya?’’ Seçim bildirgesinde asgari ücretin 1.300 liraya çıkarılacağını vaadeden AK Parti, gelen eleştirilere rağmen geri adım atmıyor. Partiden bugün de “Ya öyle 1.500-1.800 falan şu an 800 lira alan adamı delirtir ya. Karıya kıza mı gitsin işçilerimiz? 1.300 tam kıvamında işte” açıklaması geldi. AK Parti Basın Sözcüsü Alaaddin Ungan, çok tartışılan asgari ücret vaadine ilişkin açıklamalar yapmak üzere bugün basın mensuplarının karşısına geçti. Öncelikle hedefledikleri asgari ücret tutarını neden diğer partilerden düşük tuttuklarını aktaran Ungan, karar almada nasıl bir yol izlediklerini şöyle belirtti: “Arkadaşım sen işçiye bi anda zam yapınca ne olacağını hesap etmiyorsun. Atıyorum ansızın 1.000 lira ekstradan bulunca o işçi napıcak? Gelin elinizi vicdanınıza koyun ve dürüst olun. Şu an fazladan 1.000 liramız olsa gidip her beraber ezer miyiz ezmez miyiz? İşte biz hep bunları düşündük. Çok ince hesaplar yaptık. Bakın çok enteresan 1.350’den itibaren olay işçi sağlığını tehdit edecek boyuta varıyor. 1.300’le yaşayan işçi kalan 50’yi direksman İddaa’da Fransa 2.Ligi’ne basıyor. Bu mu istediğiniz??” 1.300 liralık tutara titizlikle karar verildiğinin bir kez daha altını çizen Ungan, AK Parti olarak temel önceliklerinin aile ve ailenin korunumu olduğunu ifade etti. Boşanmaların, itliğin, serseriliğin önüne geçmek için sınır çizmenin şart olduğunu aktaran AK Parti Basın Sözcüsü, 5 kuruş bile taviz vermelerinin kesinlikle söz konusu olmadığını belirtti. Basın toplantısının son kısmında gazetecilerin “Peki kaynak nerede?” sorusuyla karşılaşan Ungan, merak edilen bu konuyu da kamuoyuna açıkladı. Alaaddin Ungan, “Arkadaşlar bakın CHP 1.500 veriyordu. Şimdi biz bu noktada ana muhalefet partisine hiçbir şekilde engel olmayacağız. Kendileri 1.500 lirayı verecek. Bunu kişi başı 200 lira gibi son derece cüzi bir eft ücretiyle biz alıp işçilerin hesabına geçicez. Bu kadar basit” sözleriyle stratejilerini paylaştı. Son olarak Haydar Baş’a da değinen Basın Sözcüsü “O 5.000 vericem diyordu. Bakalım bikaç arkadaş işçi kılığında gidicez yanına. Alabilirsek o da bi kaynaktır” diyerek toplantıya son verdi.