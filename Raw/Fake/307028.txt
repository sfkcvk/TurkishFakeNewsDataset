İsrail ve Rusya Konusundaki Gelişmelerin Ardından Ayarları Bozulan Ak Troller’e Başarılı Bir Operasyonla Format Atıldı... İsrail ve Rusya ile ilgili gelişmelerin ardından ayarları bozulan AK Troll'lere, dün gece AK Parti Bilişim Şubesi tarafından düzenlenen başarılı bir operasyonla format atıldı. Format'ın ardından AK Troller'in önemli bir bölümü dış politikadaki yeni döneme uyumlu hale getirilirken, İsrail ve Rusya'ya kurtarılamayacak sayıda küfür eden bazı hesaplarsa "Hoca'nın fitnecileri" adı altında karantinaya alındı.  İsrail’le yapılan anlaşma ve Rusya’dan dilenen özrün ardından sosyal medyada bir anda ne yapacaklarını bilemeyerek serbest salınmaya başlayan Ak Troller’e, parti genel merkezi sahip çıktı. Derhal toplanan AKP Bilişim Şubesi’ndeki mühendisler, gece boyunca her trole tek tek format atarak bu sabah itibariyle hesapları yeni döneme hazırladıklarını açıkladılar. Kameraların karşısına geçen Bilgisayar Mühendisi Muharrem Kıvanç, operasyonun başarılı geçtiğini belirterek, yaşanan süreci aktardı: “Şimdi tabi bakın kolay değil. Ak Troller dediğimiz arkadaşların bugüne dek en rahat ettikleri 3 konu vardı. Paralel - İsrail Dölü - Rus Uşağı. Bunlardan 2'sini biliyorsunuz dün kaybettik. O andan sonra sosyal medya hesabını kapatan mı ararsınız, ne yapacağını bilemeyip Yahudi olmaya çalışan mı ararsınız maalesef türlü şey yaşandı. Baktık böyle olmayacak, çünkü daha sırada bunun Mısır'ı var Suriye'si var, yol yakınken mudahale edelim dedik. Arkadaşların şifreleri zaten bizdeydi, girdik tek tek geçmiş tweet’lere format attık. Yeni dönem için örnek tweet’leri kendimiz paylaşarak onlara yol gösterdik.” Bu düzenlemenin ardından tüm Türkiye’nin yepyeni bir Ak Troll ordusu göreceklerini de ekleyen Kıvanç, 2.0 versiyonunda gelen kimi yenilikleri de kamuoyuyla paylaştı. İşte Aktrol v2.0 sürümüne dair öne çıkan detaylar: - Tweet’ler, sözlük entry’leri ve Facebook paylaşımlarında <ülkeismi> kısmı değiştirilebilir hale getirildi. Bu sayede bugün örneğin Almanya karşıtı yazılan bir metne ileride hiç dokunulmadan Almanya yerine tek tuşa basılarak Bangladeş yazılması mümkün olacak. - Yapılan tespitlere göre Cumhurbaşkanı Erdoğan hakkında atılan “Dik dur eğilme” tweet’leri çok fazla sayıda. Bunu dengelemek için arada bir direk AKP Genel Merkezi’nden gelecek “Özür dilenecekse elbette en güzel Cumhurbaşkanımız diler”, “Gazze olmadı, az ötedeki liman oldu o da olumlu”, “REİS öyle bir kusura bakmayın dedi ki Putin artık hiçbir kusura bakamıyor” tweetleri otomatik olarak yayınlanacak. - Geri dönüşü mümkün olamayacak kadar fazla tweet atmış hesaplar için “Hocacı” ilanı sisteme eklendi. Bu sayede artık kurtarılması formatla da mümkün olmayan bir troll hesabına denk gelinirse çok uğraşılmayacak. Hoca'nın Davutoğlu mu yoksa Fethullah Gülen mi olduğu konusu ise şu an için belirsiz. Duruma göre karar verilecek.  - Ak Troller, bizzat kendilerinin önceden attıkları tweet’lere tam ters bir bakış açısıyla küfür edebilecek şekilde eğitilecek. Bu sayede ülkede yaşanabilecek her tür gelişme için birkaç farklı perspektiften küfür edebilen bir ekiip oluşturulmuş olacak.  - Fatih Tezcan'a dokunulmayacak. Bir noktada aşırı ısınma nedeniyle kendini imha etmesi beklenecek...