Terör ve Ekonomik Kriz Gündemleriyle Boğuşan Türkiye, Ankara'da Her Şeyden Uzak Anayasa Değiştirmeye Çalışan Bir Grup Mutlu İnsanı Gıptayla İzliyor... Son dönemde gündemi ya terör saldırıları ya da günlük dolar kuru ve ekonomideki diğer kaygı verici gelişmeler haline gelen Türkiye, Ankara’da kendi halinde her şeyden uzak bir şekilde anayasa falan değiştirmeye çalışan bir grup mutlu insanı imrenerek izliyor. Ortak görüş “Yani tabi kafa rahat olunca insan bu tip işlerle ilgilenebiliyor demek ki” şeklinde… Reina’da yaşanan terör saldırısının acısı henüz tazeyken bugün de tekrar 3,60’ı geçerek yeni bir rekor kıran ABD Doları'nı ve ekonominin geleceğini konuşmaya başlayan Türkiye, gündemden hemen hemen hiç etkilenmeyen küçük bir grubu merak ve gıptayla izliyor. Ankara'da, kendi küçük dünyalarında mutlu bir şekilde yaşayan az sayıda milletvekili ve bakanın, canlı bombalardan, art arda gelen zamlardan, bitmeyen elektrik kesintilerinden, piyasaki durgunluk ve iflaslardan uzak, mutlu bir şekilde anayasa ve başkanlık sistemi gibi konularla meşgul olabilmesi takdir toplarken, herkesin aklındaki soru ise aynı: ''Nasıl başarıyorlar?" Haberleri izleyince durumu daha net fark ettiğini belirten Kadıköy’de kuruyemiş dükkanı sahibi Fazıl Burhangil, “Teröristin son görüntüsünü, dolardaki yükselişi falan gösterdikten sonra birden televizyondaki haber bülteninde bunlar çıktı karşıma. A-a bi baktım baya anayasa falan konuşuyolar. Japonya Meclisi, İngiltere Lordlar Kamarası falan gibi resmen. Ben şurada her gün bir sürü insanla muhatabım, çekirdek sattığım adama para üstünü verirken bile laf 'dolar kaç oldu en son'a falan geliyor. Müşteriyle 'aman abi dikkat edin kendinize, kalabalık yerlerde çok dolanmayın' diye vedalaşıyoruz. Bunlar nasıl o kadar saat başka bir şeyden konuşmayı başarıyorlar?” sözleriyle yaşadığı şaşkınlığı aktardı. İsminin Burak Üngör olduğunu söyleyen 22 yaşında bir öğrenciyse “Finaller başladı, internette gündemi takip etmekten başımı kaldırıp da ders çalışamıyorum. Kafam dağılsn diye yarım saat dizi izleyim desem twitter'da trollerin açtığı bir hashtag'a takılıyorum, saatlerce kim kime ne demiş ona bakıyorum. Sevgilimle kavgamızda bile konu bir şekilde ya dolara ya canlı bombaya falan geliyor. Nasıl yapıyorlarsa bize de anlatsınlar. Maaş yüksek ondan mı oluyor? Kendileri yerine böyle tatsız şeyleri düşünecek birilerini mi tutuyorlar?” diyerek milyonların merak ettiği soruyu dile getirdi. Ankara'daki gündemden etkilenmeyen gizemli ve mutlu azınlıkla ilgili olarak soru işaretleri her geçen gün artarken, vatandaşların ''nasıl beceriyorlar bize de anlatsınlar'' yönündeki talepleri ise Hükümet kanadında nihayet yankı buldu. Akşam saatlerine kameralar karşısına geçen AK Parti Sözcüsü Yasin Aktay, vatandaşları itidale davet ederken, merak edilen gündemden uzak kalma sırlarını ise şu sözlerle paylaştı:  “Böyle sıkıntılı zamanlarda kendinize rahatlatıcı hobiler ve uğraşlar bulmak çok önemli. Biz arkadaşlarla böyle bir yöntem bulduk mesela. Kendi kendimize anayasa yapıp, hem bir gün ülke yönetmemiz gerekirse onun için kanun falan öğreniyoruz hem de hoşça vakit geçiriyoruz. Komisyonda kavga ettin, el kaldırdın, el indirin derken bakmışsın akşam olmuş zaten. Gece de işte efendim başka hangi yetkiyi versek cumhurbaşkanına, eksik bir şey kaldı mı acaba diye düşüne düşüne uyuyoruz. Vakit nasıl geçiyor anlamıyor insan gerçekten...” Ancak manzaranın dışarıdan göründüğü kadar toz pembe olmadığını ve AK Parti grubu olarak tüm uğraşlarına rağmen gündemden tamamen uzak kalmayı başaramadıklarını da sözlerine ekleyen Yasin Aktay, şöyle devam etti:  "Misal İçişleri Bakanı arkadaşımız Süleyman Soylu. O haftada bir, bir yerlere gidip 'olayı lanetliyorum, failler en kısa sürede yakalanacaktır' deyip birlik çağrısı yapmak durumunda. O sırada biraz bunalıyor haliyle gündeme bulaşınca. Bakalım onun bu görevini de diğer arkadaşlarla aramızda bölüşebiliriz belki. Böyle biraz haksızlık oluyor çünkü tek kişiye yüklemek..."  Son olarak tüm vatandaşlara eğer çok bunaldılarsa evde kendi anayasa taslaklarını oluşturma önerisinde bulunan Aktay, “Çok zor değil ya. Kafanız dağılır hem. Devletin adı ne olsun diyerek bi başlayın arkası geliyor zaten...” sözlerinin ardından komisyondaki bir başka oylamaya katılmak üzere basın toplantısını terk etti.