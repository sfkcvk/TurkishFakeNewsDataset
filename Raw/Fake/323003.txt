Yıldız Teknik Üniversitesi Kampüsü'nün Ardından Vodafone Arena'nın da Cumhurbaşkanı'nın Spor Faaliyetleri İçin Tahsis Edileceği Açıklandı... Dolmabahçe'deki çalışma ofisi ve Yıldız Teknik Üniversitesi’nin ardından Cumhurbaşkanlığı’na tahsis edilecek yeni yapı açıklandı. Bu doğrultuda Vodafone Arena, tarihi özellikleri ve Beşiktaş’ta yer alacak Cumhurbaşkanlığı ofislerine yakınlığı sebebiyle spor amaçlı olarak Cumhurbaşkanı Erdoğan’ın kullanımına sunulacak. İstanbul Beşiktaş’ta yapılacak yeni düzenlemelere dair ilk açıklama bugün Cumhurbaşkanlığı Halkla İlişkilerden Sorumlu Başdanışman İhsan Kuzeyci’den geldi. Dolmabahçe Sarayı’nın ardından Yıldız Teknik Üniversitesi Yıldız Kampüsü'ndeki Mimarlık Fakültesi'nin de Cumhurbaşkanı Erdoğan’ın kullanımına sunulacağını hatırlatan Kuzeyci, bir sonraki adımın da müjdesini verdi. Kuzeyci, “Şimdi biz araştırdık bu Vodafone Arena denen yer eskiden Dolmabahçe Sarayı'na bağlıymış zaten. Sonradan nolduysa artık stadyuma çevrilmiş. Olacak iş değil. Dolayısıyla aslında şu an Dolmabahçe'yi ofis olarak kim kullanıyorsa orada da onun spor yapması lazım. Tarihsel olarak bakınca da böylesi daha doğru zaten” sözleriyle stadyumun geleceğine dair önemli bilgiler paylaştı. İhsan Kuzeyci açıklamalarına şöyle devam etti: “Sayın Cumhurbaşkanımız bakmayın Kasımpaşalı'dır, evi Üsküdar’dadır falan ama Beşiktaş semtine karşı ayrı bir sevgisi, düşkünlüğü var kendisinin. Kaç defa ‘Semt benim, aşk benim’ dediğine bizzat kendim şahit olmuşumdur. Şimdi tabi Yıldız Teknik de eklenince o bölgede birçok ofis olmuş olacak. Siz hepiniz ofise yakın spor salonlarına üye olmuyor musunuz? Bu da benzer bir durum neticede. Biz de bakındık etraftaki salonlara, sonra Vodafone Arena aklımıza geldi. Kendisine ilettik, ‘Arena’ adını sevmedi pek. Onu da Vodafone İdman Külliyesi olarak değiştirme düşüncesinde...” Dolmabahçe Sarayı, Yıldız Teknik Üniversitesi ve Vodafone Arena’dan oluşacak üçgenin içinde kalacak kimi yapıların akıbetine de değinen Başdanışman, “Ya zaten geriye bi Şampiyon Kokoreç, Kazan Birahanesi ve Hakan Pastanesi kalıyor... Sayın Cumhurbaşkanımız kokoreç pek sevmez, 2.'siyle zaten işi olmaz. Pastaneye deee... Neyse ona da bakarız artık. Sorun yok yani, gerekirse devredilir hallolur” ifadelerini kullandı. Son olarak Abbasağa Parkı'nın da Bilal Erdoğan'ın atıcılık faaliyetleri için tahsis edileceği yönündeki söylentileri spekülasyon olarak değerlendiren Kuzeyci, "Eğimli arazi orası, atıcılık için müsait değil. Ha tırmanma parkuru deseniz belki” sözleriyle iddiaları yalanladı.