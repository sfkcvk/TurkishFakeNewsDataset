Ortadoğu'nun Yeni Turizm Cenneti Suruç'un Bu Haftaki Konuğu Peşmergeler... Yaralanan IŞİD ve YPG güçleri, ÖSO'ya bağlı irili ufaklı örgütler ve Türk Silahlı Kuvvetleri'ne bağlı birliklerin ardından son olarak Kuzey Irak'tan gelen Peşmergeler'in de boy gösterdiği Suruç'ta turizm sektörü altın günlerini yaşarken, ilçede boş yatak sıkıntısı ise had safhaya çıkmış durumda. Bu sabah ilçe merkezine giderek esnafı ziyaret eden Belediye Başkanı Orhan Şansal, ilçedeki yabancı savaşçılarla da tek tek ilgilenerek bir şikayetleri olup olmadığını sordu. Ziyareti esnasında basın mensuplarının sorularını da yanıtlayan Şansal, Suruç'un belki de tarihinde hiç olmadığı kadar büyük bir ilgiye mazhar olduğunu belirtirken, "En son Mezopotamya'dan yukarı doğru çıkarken Urartular uğradığında böyle bi hareketlilik olmuş. Sonra da gelen giden olmamış... Şu an Suruç'ta tarihe tanıklık ediyoruz..." ifadelerini kullandı. Bölgedeki kendileri dahil kimsenin görmediği potansiyeli görerek Suruç'u turizme kazandıran hükümete de teşekkür eden çiçeği burnunda belediye başkanı, mağara turizmi, golf turizmi, sağlık turizmi, inanç turizmi varken kendi nasiplerine düşenin savaş turizmi olmasının da kesinlikle morallerini bozmadığını sözlerine ekledi. "Neticede yabancı geliyor mu geliyor? Niye geldiği bizi alakadar etmez. Biz kim kimle savaşıyor hangisi haklı hangisi haksız diye bakmadan herkese aynı üstün hizmet ve güler yüz anlayışıyla misafirperveliğimizi gösteririz. Suruçumuz bugün Çeçeni, Tunuslusu, Alman'ı İngiliziyle tam manada bir kültür mozaği olmuş durumda. Bugün Antalya Kaleiçi'ne gidin, şu çeşitliliği göremezsiniz" diyen Şansal, söyle devam etti: "İlçemizin adının duyulmasıyla birlikte rezervasyonlar da art arda yağmaya başladı. İnanın bugün taa Ruanda'dan arayan Tutsi Kabilesi'nden tutun, Çeçen mücahitlere, Afgan terör örgütlerine kadar çok büyük bir rağbet var. Adamlar merak ediyor, arıyor, boş oda ve mühimmat soruyor. Biz de mümkün olduğunca kimseyi geri çevirmemeye gayret ediyoruz. Ancak her şeyi de tam anlamıyla oturtabilmiş değiliz. Ciddi bir yatak sıkıntımız var. Gerek otel ve pansiyon olarak gerek hastaneler ve morglar olarak kapasitemizi doldurmuş durumdayız. İlçemizden biri vefat edecek diye ödümüz patlıyor. Onu bile yatıracak yok. Ayrıca para biriminde ufak tefek sorunlar yaşanıyor. Norveç Kron'u getiren IŞİD'çi oluyor, tedavülden kalkmış Irak para birimlerini kullanan var ama iyi kötü bir biçimde anlaşılıyor karşılıklı. Mühim olan ticaret dönsün zaten, takas usülü bile olur bize..." Son olarak "Bizim için Peşmerge'si, IŞİD'lisi şusu busu farketmez. Tek amacımız Ortadoğu'da savaşan tüm halklara en güzel hizmeti sunabilmek. Onun için de az laf, çok iş" diyererek ensaf ziyaretini sonlandıran Şansal, alkışlar ve havaya sıkılan kaleşnikoflar eşliğinde makam aracına uğurlandı.  Belediye Başkanı'nın ayrılmasının ardından basın mensuplarına konuşan yöre esnafı ise Suruç'taki hareketlilikten duydukları memnuniyeti şu sözlerle dile getirdiler:    Başta bazı sıkıntılar yaşadık. IŞİD'ciyle ÖSO'ya bağlı bilmemne tugayından bir çocuğu aynı kata vermiştik. Düşmanmışlar, ne bilelim. O gece birbirlerine girip katı havaya uçurdular mesela, böyle şeyler oldu. Şu an daha dikkatliyiz. Bölgede kim kime dost, kime düşman onu anlık olarak gösteren bir çizelge hazırladık. 2 haftadır başımız ağrımadı.     Valla biz Lig Tv bağlatmıştık ama hem Türk futbolunun durumu ortada, hem de buradaki şartlar malumunuz. Şimdi liveleak açıyoruz, o baya artırdı işleri....  En çok tabii alt kamuflaj ve puşi satılıyo yaygın olarak... Kılıç-bıçak bileyleme işi de baya tuttu, ben de bi kenarda ufak ufak yapıyorum ama  Türkiye'nin her yanından bileyci akmış durumda ilçemize. Ölmekte olan meslek dirildi IŞİD sayesinde. Neye niye neye kısmet işte...  Biz Antalya'dan geldik de yanlış anlamışız ya. Geri dönüyoruz yarın...