Ekonomide Şok: Yıllık Zamların Açıklanmasına Kısa Bir Süre Kala, Birçok Şirket İflasın Eşiğinde Olduğunu Çalışanlarına İletti Özel sektörde Ocak ayı itibariyle çalışanlar ve işverenler arasındaki zam pazarlığı kıyasıya sürerken, Türkiye'deki irili ufaklı binlerce firma batmak üzere olduklarını personellerine iletti. Yıllık enflasyon miktarı üzerinden başlatılan zam pazarlıkları, şirketlerin ''Valla şirket şu an zaten zor ayakta duruyor'', ''Değil zam, yemek fişi, yol parası vermekte bile zorlanıyoruz'', ''Bu sene böyle idare edelim, seneye misli ile hallederiz'' şeklindeki gerekçeleri ile an itibariyle yerini sessiz bir bekleyişe bıraktı. Milyonlarca beyaz yakalı zam konusunda pek umutlu olmasa da, gözler 2015 yılında yatacak ilk maaşa çevrilmiş durumda... Ocak ayının son Cuma gününün yaklaşmasıyla beraber milyonlarca beyaz yakalının 2015’in zamlı maaşlarına kavuşma heyecanı artarken, iflasın eşiğinde olduğunu belirten şirketlerin sayısı da hızla yükseldi. Hafta başından bu yana yurt çapında ne kadar zor durumda olduklarını personellerine anlatan firmalar kervanı gün geçtikçe büyüdü. Kimi firmada patronun inandırıcı tavrı sayesinde çalışanların “Bu şirket batacağına ben batayım” nidalarıyla ağladığı gözlendi. Ancak, genel itibariyle beyaz yakalılar üst yönetimden gelen tüm ‘şirket zor durumda’ haberlerine fısıltıyla da olsa “Sizin yapacağınız işi .kiyim” tepkisi veriyor. Konu hakkında kısa bir açıklama yapan Çalışma Bakanlığı ise, zam beklentilerinde empatinin önemine dikkat çekti. Bakanlık Müsteşar Yardımcısı Tuğrul Akıncı “Valla keşke biz de bir devlet kurumu olarak memurlarımıza satışlar kötü gitti diyebilsek, Ar-Ge bu yıl çok paramızı yedi diyebilsek. Gene özel sektör şanslı yani o açıdan. Beyaz yakalılar da biraz patron yerine koysunlar kendilerini. Biraz daha koysunlar, azcık daha… Hah evet, böyle hayallerle bir yıl daha geçer ya iyi kötü” diyerek durumda endişe edilecek bir yan bulunmadığını kaydetti. Akıncı, her yıl bu dönemlerde Türk şirketlerinde kısa süreli bir iflas hali görmenin olağan bir gelişme olduğunu ifade ederek, “Ya şey o; mitolojide de var aynısı. Şirketlerimiz daha yükseğe uçmak için önce iflas ediyolar, sonra eskisinden güçlü bir şekilde yeniden doğuyorlar'' sözleriyle, çalışanların sabırlı olmasını tavsiye etti. Zam yapılıp yapılmayacağının bilinmediği, gerginliğin sürdüğü kimi firmalardaysa yaşanan son gelişmeler şöyle; Bu yıl satış rekorları kıran firmanın sahibi, "Öyle gaza gelip rekor kırdık falan demeseydim iyiymiş" şeklinde yaptığı özeleştirinin ardından, "Ya aslında otomotivde bayi değil ana distribütör kazanıyor, bize bıraktığı çok az bir meblağ" kartını oynamaya hazırlanıyor.  2014 yılında olduğu gibi, 2015 Ocak ayına da çok yoğun bir şekilde giren ve çalışanların 'Ya bu kadar iş yapıyoruz, niye para yok?' şeklindeki isyanına sahne olan Pol-San’da Genel Müdür Ahmet Polsan sırf zam vermemek için gecekonduda yaşadığını itiraf etmek zorunda kaldı.  Şirket yetkililerinin bir bankadan kredi isterken yaptığı yazışma, nasıl olduysa yanlışlıkla tüm şirket çalışanlarına gönderildi. Mail yazışmalarında geçen "Çalışanlarımızı da memnun etmek durumundayız, pırıl pırıl insan onlar. Hepsine şahane zam oranları ayarladık, ancak siz bu krediyi vermeseniz iş zora girecek" ifadesi, işin kurgu olabileceğini destekler nitelikte...  Zamlı maaşların ödenmesine 3 gün kala muhasebeden sorumlu genel müdür yardımcısının, çalışanların bulunduğu açık ofise gelerek "Aslında pazara en güzel akşam saatlerinde gideceksin. Ellerinde kalmaması için acayip ucuzlatıyolar fiyatı" sohbeti açması umutları bir başka seneye bıraktırdı. Çalışanlara yapılan "Size zam yapmayalım, yıl boyu şirketimizden yapacağınız alışverişlerde %35 indirim hakkı kazanın" teklifi üzerine tüm şirket %2 zam oranına ikna olmuş gibi görünüyor...  Bu süreçte gerçekten iflas eden tek şirket olan Oflazlar Tekstil'deki zam görüşmeleri, iş yerine gelen icra memurlarının haciz işlemleri nedeniyle yarıda kaldı. Geçtiğimiz yılda olduğu gibi bu sene de iflasın eşiğinde olduklarını çalışanlarına hissettiren Zirkon Yapı Turizm A.Ş genel Müdürü Haluk Zirkon, zam ve terfi bekleyen tüm çalışanlarına şirket lobisinde duygusal bir konuşma yaptı. Bu yıl piyasanın geçen yıldan daha kötü durumda olduğunu, kendisinin bile kızını kolejden devlet okuluna almak ve Etiler'deki 4+1 evinden çıkarak Çekmeköy'de daha mütevazi bir villaya taşınmak gibi ekonomik tedbirler almak zorunda kaldığını vurguladığı konuşmanın ardından personel müdürüne sarılarak ağlayan Zirkon, tüm şirket çalışanlarının aileden biri gibi gördüğünün altını çizdi. 2 çalışanlı kurumda, baba Orhan Adalı'dan zam beklentisine giren Batuhan Adalı yediği tokatla beraber duruma ikna oldu.