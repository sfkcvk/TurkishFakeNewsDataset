Muhteşem Yüzyıl'ın Ardından Kösem'de de Rol Bulamayan Oyuncular İçin Kültür Bakanlığı Odacı Kadrosu Açıyor Geçtiğimiz yıllarda Muhteşem Yüzyıl ismiyle yayınlanmasının ardından bu sezon da ‘Kösem’ versiyonuyla ekranlara dönen, Türk dizi tarihinin en çok oyuncu barındıran yapımına ilişkin hükümet de harekete geçti. Dizinin toplamda 783 oyuncu istihdam ettiğini kaydeden Kültür Bakanlığı “Yani Kösem’de de size rol teklif edilmediyse artık bilemiyoruz oyunculukta ısrar etmenin alemi var mı?” sorusuyla şu an açıkta kalan aktör ve aktrislere yardım elini uzattı. Türk televizyonlarının ‘istihdam babası’ Muhteşem Yüzyıl, bu defa da Kösem Sultan dönemini anlatan devamı aracılığıyla sezona merhaba dedi. İlk yayınlandığı günden bu yana, ömrünü kahvehane köşelerinde çürütenlerden açlıktan nefesi kokanlara dek geniş bir yelpazede oyuncuya ekmek kapısı olan yapım, bu sezon da aynı iddiasını sürdürüyor. Konuya ilişkin olarak bu sabah bir açıklama yapan Kültür ve Turizm Bakanlığı Oyuncular Dairesi Başkanlığı ise aktör ve aktrisleri yakından ilgilendiren bir müjde verdi. Kültür Bakanlığı binasında bir basın toplantısı düzenleyen Daire Başkanı Yücel Kıvılcım diziye hükümet olarak yaklaşımlarını şu sözlerle ifade etti; “Eğer oyunculuğa gerçekten heves etmişseniz, hiç değilse Muhteşem Yüzyıl'a, Kösem Sultan'a iki dakika girip, kafanızı kestirip döneceksiniz. Hadi onu yapamadınız, Kurtlar Vadisi'ne kar maskesi ile girin, vurulun, ölün bir şey yapın ama yani hiçbiri de yoksa artık siz de şapkayı önünüze alın düşünün. Kendinize 'Ben napıyorum' ya diye sorun. Demek ki oyunculuk mesleği sizin harcınız değilmiş arkadaşım, olmayınca da olmuyor yani. Zorlamanın manası yok.” Bu kapsamda, dizide bu sezonda da yer bulamayan tüm oyunculara bakanlık olarak kapılarını açacaklarını vurgulayan Kıvılcım, Türkiye’de kültür-sanat işi yapan herkese sahip çıktıklarının altını çizdi. Daire Başkanı, son olarak “Alınmaca gücenmece yok sen orada da rol bulamadıysan odacılık veriyoruz. Mis gibi meslek. Altın bilezik valla altın.” diyerek çağrıda bulundu. Kültür Bakanlığı’nın açıklaması Kösem’den rol bekleyen yüzlerce oyuncuda buruk bir sevinç yaratırken, setin önünde bu sabah da yine uzun kuyruklar vardı. İçeri dahil olup bir ucundan yeniçerilik, bir kıyısından cariyelik yapma hevesindeki gençler, oyuncu kadrosunda bulunan yaşlı isimlere de tepki gösterdi. Kuyruktan sık sık “Yani şimdi Hülya Avşar’ın ne işi var bu dizide? Kendisinin Bağkur’dan emekliliği var, evi, arabası var ayıptır. Gençlerin önü ne zaman açılacak? Padişah olacak adamız, odacı mı olalım?” şeklinde yakınmalar yükseldi. Gittikçe sinirlenen kitle, setten gelen “Beyler atlar gelmemiş, uzak planda at olacak 4 kişi lazım” çağrısının ardından stüdyo kapılarına yüklendi. Haber yayına hazırlandığı esnada izdiham sürüyordu.