Mehmetçik Vakfı'na Bağışlanan 7.000 Koyun Sabah İçtimasının Ardından Yapılan 8 Km Teçhizatlı Koşuda Telef Oldu Kurban Bayramı'nda Mehmetçik Vakfı’na bağışlanan koyunlardan acı haber geldi. Sabah saatlerinden itibaren birlikleri arayarak komutanlara merakla “N’aptınız güzel et çıktı mı bizim hayvandan?” sorularını yönelten bağışçılar, koyunlarının telef olduğu haberiyle yıkıldı. Acı olayın, bayramın ilk günü sabah saatlerinde Ankara 14. Piyade Er Eğitim Alayı’nda gerçekleştiği açıklandı. Tanıkların ifadelerine göre kurbanlıklar, kaldıkları koğuştan 5.30 sularında sabah içtiması için dışarı çıkartıldı. Sayımın hemen ardından yemleme alanına uygun adım yürümesi istenen koyunlar, emre uymayarak olduğu yerde beklemeye devam etti. Emir, sert bir şekilde yeniden tekrarlandıktan sonra isteksizce alana yürümeye başlayan koyunlar, bu sefer de uygun adım yürümeyince olanlar oldu. Önce sola, sonra sağa istikamet yiyen sürü, hemen ardından sırtlarına bağlanan 16’şar kiloluk teçhizatlar ile 8 kilometre koşturuldu. Bu esnada yaklaşık 7 bin kadar koyun aşırı yük nedeniyle telef oldu. Cezayı vererek koyunların telef olmasına sebep olan P.Kd.Bçvş.Hayri Bütün ise cezanın dozunun yerinde olduğunu iddia etti. “Kaç gündür bizimleler, bu kadar zamanda emre itaat, uygun adım öğrenilmez mi ya? Komutan bir emir verilse, o yapılır. Burası dingonun ahırı değil, asker ocağı. Bir değil, iki değil, ard arda kaç emir dinlenilmedi belli değil” diyen Bütün, askeriyedeki disiplin ve emir-komuta zinciri düşünüldüğünde yaptıklarının son derece normal karşılanması gerektiğini söyledi. Bir önceki sabah sporunda toynak incinmesi sonucu terlik istirahati verilen 120 kadar koyun sahibine ise tepkiler dinmiyor. “Oh milletin koyunu arazi olsun, bütün gün yatsın, bizim enayiler de böyle böyle telef olsun, nasıl sevap olacak şimdi bu?” diyen kurbanlık sahipleri, TSK’yi daha duyarlı olmaya ve hayvanlara eşit davranmaya davet etti. Talihsiz olaya rağmen herkese Kurban Bağış Belgesi gönderileceğini öğrenen koyun sahipleri bir nebze olsun rahatladı. İnternet sitesinden tüm komutanlıkların ilgisine başlıklı yazılı bir genelge yayınlayan TSK ise, 10 gün süreyle yemeklerde kırmızı ete yer verilmemesini emrederken, sağ kalan koyunların kesim töreni için de bütün vatandaşları yarın 12.00’da Ankara 14. Piyade Er Eğitim Alayı’nda olmaya davet etti.