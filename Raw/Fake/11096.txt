Ferhat Göçer ve Kulaklığı Yollarını Ayırıyor Yıllardır birlikte aynı sahneyi paylaşan ve müzik dünyasında ayrılmaz bir ikili olarak görülen Ferhat Göçer ve kulaklığı arasında bugünlerde soğuk rüzgarlar esiyor. Bir süredir araları bozuk olan ikilinin yollarını ayırmak üzere olduğu yolundaki söylentiler kulaktan kulağa yayılırken, konuyla ilgili ilk açıklama bu sabah Ferhat Göçer cephesinden geldi.   
 
Bugüne kadar kulaklığıyla arasında herhangi bir sorun olmadığını söyleyen ve ayrılık söylentilerini ısrarla yalanlayan ünlü sanatçı, son olarak dün gece Manisa'da verdiği konser sonrası ilk kez iddiaları doğrulayarak, yıllardır gerek televizyon programlarında, gerekse konser ve klip görüntülerinde kendisiyle aynı kareyi paylaşan kulaklığından, önümüzdeki günlerde cerrahi bir operasyonla ayrılacağını açıkladı. 
 
Konser sonrası düzenlenen basın toplantısında, ayrılık kararını kendisinin aldığını belirten başarılı sanatçı, "Giderek ağırlaşan bu yükü artık taşımak istemediğime karar verdim, sanıyorum herkes için de en doğrusu bu oldu" diyerek samimi açıklamalarda bulundu. Göçer'in, oldukça duygusal bir havada gerçekleşen basın toplantısından bazı satır başları şu şekilde:
 
"İlk başlarda, biraz da şöhretimi ona borçlu olduğum için, kulaklığımla aramızda duygusal bir bağ vardı. İnsanlar beni kulaklığımla tanımış, öyle sevmişlerdi. Nereye gitsem yanımda olması, nasıl desem, bana belli bir güven sağlıyordu. Ancak şöhret basamaklarını birer birer tırmanmaya başladıkça, ilişkimiz de bozulma sinyalleri vermeye başladı..." 

 
Toplantının sonunda, önümüzdeki günlerde gerçekleşecek operasyon sonrası konserlerine hemen devam edebileceğinin müjdesini veren ünlü sanatçı, kulaklıkla beraber ayrılmaz bir parçası olan dar ceketiyle ilgili soruları ise yanıtsız bıraktı.