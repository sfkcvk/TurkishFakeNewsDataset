%100 Müşteri Memnuniyetini Hedefleyen Sellin's Restoran, Müşterilerine Diledikleri Takdirde Garsonları Dövebilme İmkanı Sunuyor İstanbul-Nişantaşı'nda geçtiğimiz ay faaliyete başlayan Sellin's Restoran, müşteri memnuniyeti konusunda yarattığı cesur ve yaratıcı çözümlerle rakiplerinin bir adım önüne geçiyor. Müdavimlerine, yüzde yüz haklı olmanın verdiği eşsiz rahatlığı sonuna kadar yaşatmayı vaat eden restoranda müşteriler, Akdeniz mutfağından lezzetli örneklerin yanında, kendi seçtikleri ve tamamiyle bu iş için özel olarak eğitilmiş garsonları diledikleri şekilde aşağılayabilme, hatta hırslarını alamadıkları noktada evire çevire dövebilme imkanı da buluyorlar. Restoranın sahibi Selin Pekinalp, 54 yaşında, eski bir İnsan Kaynakları müdürü. Otuz senesini çeşitli şirketlerde insan kaynakları alanında çalışarak çürüttükten sonra geçtiğimiz yıl emekli olmuş. "Evde oturmak hiç bana göre olmadı. Daha emekliliğimin ilk haftasında kendime yapacak bir iş aramaya başlamıştım" diyen Pekinalp, kendisi de bizzat gerçek bir garson aşağılama sevdalısı olarak yıllardır en büyük hayalinin böyle bir mekan açmak olduğunu da söylemeden geçemiyor. Bugünlerde emeklilik hayalini gerçekleştirmenin haklı gururunu yaşayan Pekinalp'ın aklına bu fikir, ilk olarak 15 sene önce gittiği bir restoranda, müşteriye durduk yere karşılık veren o cüretsiz garsonu gördüğünde gelmiş. Hikayenin gerisini de şu sözlerle anlatıyor: "Yemeğimi yerken, yan masadaki bey bir anda haklı olarak bağırmaya başladı. Yemek ile birlikte servis edilen yoğurdu ayrı bir kapta istemiş, o da öyle yapmamış mı ne? Şimdi tam olarak çıkaramadım, ama telafisi mümkün olmayan bir hataydı işte. Buna rağmen o garson, küstah bir dille 'Bana bu şekilde bağıramazsınız beyefendi' dedi, Bunun üzerine adam da haklı olarak garsonun üzerine yürüdü. Zavallıyı zor aldılar garsonun elinden. Adamcağız o gün tabiri caiz ise parasıyla rezil olmuştu..." Pekinalp, kendi yarattığı konseptte ise böyle bir şeyin mümkün olamayacağının ısrarla altını çiziyor. Sellin's restoranda garsonları azarlamak vb hizmetler belli bir ücret karşılığında gerçekleştirilerek söz konusu hizmetin bedeli hesaba yansıtılıyor. Böylece müşteriler herhangi ters bir reaksiyon alma tehlikesi yaşamadan, iç huzuruyla ve bütçeleri yettiği kadarıyla garsonları azarlama imkanı buluyorlar. "Restoranda lezzetli bir yemek yemek kadar, orada çalışanları bir vesileyle azarlamak da günümüzde pek çok insan için önemli bir ihtiyaç. Kaliteli bir mekan, müşterilerinin midesine olduğu kadar egosuna da hitap edebilmeli" diyen Pekinalp, sırf bu amaçla özel olarak tecrübesiz ve işi bilmeyen garsonlar çalıştırmayı tercih ediyor. İşletme Sahibi, bir şekilde hatasız bir servise maruz kalınması halinde ise, müşterinin parasının iade edileceğini söyleyerek şöyle devam ediyor: "Garsonlarımız zaten biraz mal olduklarından müşteri başına ortalama iki hata yapıyorlar. Bu hatalar tamamiyle doğal olarak geliştiği için müşteri de gayet memnun kalıyor. Ana hedef kitlemiz ise beyaz yakalı, üniversite eğitimi almış, bir nedenden her şeyin en iyisine layık olduğuna gönülden inanan civar ofis çalışanları. Bunlar bütün gün o patrona rapor, bu müdüre açıklama, o müşteriye zorla güleryüz falan derken zaten davul gibi geliyorlar buraya. O yüzden mevzu da çok rahat ilerliyor. Bunun dışında genel olarak hayatında bir şeylerden memnun olmayıp da bunun acısını hizmet sektöründen çıkarmak isteyen her sosyal sınıftan müdavimlerimiz de var elbette..." Sellin's restoranda ek hizmet bedeli olarak hesaba yansıtılan garson azarlama tarifeleri ise, aşağıda görüleceği gibi her bütçeye uygun seçenekler içeriyor: Garson Azarlama : 5,00 TL 
Çoklu Azarlama : 10,00 TL 
Kız Yanında Garson Azarlama : 20,00 TL 
Bahşiş Vermemek ile Tehdit : 5,00 TL 
İşten Kovdurmak ile Tehdit : 10,00 TL 
Sosyal Sınıf, Fiziksel Durum vb. Şeyler ile Aşağılama : 15,00 TL 
Garson Tartaklama : 40,00 TL 
Garson Dövmek : 60,00 TL 
Garson Tarafından Dövülmek : 70,00 TL (Özel rahatlama paketi) 
Combo Adrenalin Pakedi : 110,00 (müşteri, dilediği üç aksiyonu seçebiliyor) Garsonu muhatap alınmayarak şefin ya da müdürün masaya çağırtılması halinde ise normal tarifeye 20,00 TL daha ekleniyor. Ancak bu hizmetin, sadece restoranın özel müşterilerine verdiği SicKart ile sunulduğunu hatırlatmakta fayda var.