Bayramda Huzurevini Ziyaret Eden Gençler, Mümkünse Kafa Bu Kadar Gitmeden Önce Ölmeyi Umuyorlar İstanbul Acıbadem'deki Kapanak Huzurevi'nin dün sabah sürpriz ziyaretçileri vardı. Facebook'ta "ßuGüN SeNDe ßiR Ya$Lı SeWiNDiR ;=D" grubunda örgütlenen bir grup genç, bayramı huzurevinde geçiren yaşlılar için anlamlı bir ziyaret gerçekleştirirken, ziyaret sonrası grup adına konuşan Bilge Mercan (19) "Sevindirmek için gelmiştik ama buradaki büyüklerimizin sevinmek için ellerinin öpülmesinden biraz daha fazlasına ihtiyaçları var gibi. Belki olursa kimyasal ilaçlar falan yardımıyla sanki... Bilemiyorum..." diyerek, kendisi için tek dileğinin kafası bu kadar gitmeden önce ölmek olduğunu vurguladı. "ßuGüN SeNDe ßiR Ya$Lı SeWiNDiR ;=D" adlı Facebook grubunun düzenlediği bayram ziyareti sonrası grupta şaşkınlık ve hayalkırıklığı vardı. Bayram vesilesiyle yaşlıları sevindirmek için Kapanak Huzurevi'ne anlamlı bir ziyaret gerçekleştiren grup üyeleri hayatlarında ilk kez bu kadar yaşlıyı bir arada görmenin şaşkınlığını yaşarken, grup adına konuşan Bilge Mercan, "Kendi anneanemizden dedemizden yaşlılığın az çok ne olduğunu biliyoduk ama insan bu kadarını bir arada görünce yine de bi tuhaf oluyor. Karşılaştığımız manzara gerçekten hoş değildi..." derken, eskaza o yaşlara gelme talihsizliğini yaşayacak olursa, şahsen ihtiyarlık sürecini kesinlikle yalnız başına geçirmek istediğinin altını çizdi. Grubun diğer üyelerinden Kaan Gülsüm (19) ise, neredeyse birbirinin aynısı olan hastalıktan yakınma, hayırsız evlat ve gelinlerden şikayet, torunların başarı ve şirinlik öykülerini onlarca defa dinlemenin oldukça yıpratıcı bir deneyim olduğunu vurgulayarak şöyle devam etti: "En fenası da ilk 2 dakikadan sonra ne anlattıklarını unutup tekrar en başa dönmeleri. Saygısızlık etmiş olmak istemiyorum ama bir insanın idrarını yaparken oluşan zorlanma ve yanma hissini en fazla üç, bilemedin dört kere dinlersiniz yani. Bi noktadan sonra kafa kaldırsa mide kaldırmıyor." "Bir de her biri bize gençlik fotoğraflarını gösteriyor. Tabii mecburen 'Ooo amcacım gençken de çok yakışılıymışsın maşallah, aman teyzecim bu ne güzellik, kimbilir kaç canlar yaktın sen' diyip geçiyorduk ama bir yerden sonra artık dayanamaz olduk. Bir iki defa neyse de bunu üstüste 30 defa yapmak zorunda kalınca insan kendine bir yabancılaşıyor. En son gruptan bir arkadaş dayanamayıp 'Teyzecim kusura bakma yani ama gençken de pek bi numara yokmuş sende' diyince gerginlik çıktı. Tabii öyle de yapmamak lazımdı ama yani... İşte..." Ziyaretin genel olarak yorucu ve sıkıcı olmasının yanında bazı çirkin olayların da yaşandığını iddia eden Seda Bilgen (22) ise, bundan sonra ziyarete gelecek olanların özellikle Memduh Amca adlı huzurevi sakinine dikkat etmeleri tavsiyesinde bulundu. "Çok da bir şey söylemek istemiyorum ama kendisinin tabiri caizse eli dursa ayağı durmuyor. Neticede bunlar bilinçli davranışlar olmayabilir ama insan yine de irite oluyor" diyen Bilgen, o an ortamda erkek arkadaşının bulunmamasının başta Memduh Amca olmak üzere herkes için büyük bir şans olduğunu da sözlerine ekledi. Olayla ilgili bir resmi bir açıklama yapmaktan kaçınan huzurevi yönetimi ise, ziyaretçi gruptan bir gencin, hastalarından Ziya Kerkütmez'in hacetini kaçırmış oturur haldeki fotoğraflarını "H€M HaYıR i$LeDiK H€M EğLeNDikKkK :=0OOO" adı altında grup sayfasına yüklediğini iddia ederek bu genci suçladı. Huzurevi yetkililerinin, grup yöneticisine "Albümün en kısa zamanda silinmesi veya hiç değilse Ziya Amca üzerindeki alakasız kişi ismi etiketlerinin kaldırılması" talebini ilettiği, talebin karşılanmaması halinde Ziya Amca'nın aklı kaldığı kadarıyla yargı yoluna gidebileceği de gelen haberler arasında.