FED'den Gelecek Tahvil Alımı Açıklamasına Kilitlenen Türkiye'de, FED'in Açılımını Bilen Kişi Sayısı 1.2 Milyonla Tarihi Rekor Kırdı Ekonomide yaşanan son gelişmelerin ardından tüm Türkiye, "Bundan sonra ne olacak?" sorusunun yanıtını ararken, faiz artırımı, fonlama, parasal sıkıştırma gibi terimlerden hiçbir şey anlamayan vatandaşların tam olarak ortada ne döndüğünü anlama çabaları ise sürüyor. Son olarak FED'in tahvil alımıyla ilgili yapacağı açıklamaya kilitlenen ülkede, FED'in açılımını merak edip öğrenen kişi sayısı ise 1.2 milyonla tarihinin rekor seviyesine ulaştı. 17 Aralık sürecinden bu yana bir türlü kontrol altına alınamayan para piyasalarına dün gece yapılan "faiz artırımı" müdahalesi Türk halkını bu kez de temel iktisat terimlerini öğrenme mücadelesiyle karşı karşıya getirdi. Bugüne dek ekonomiyle olan ilişkisi 'Dolar kaç olmuş' düzeyinde seyreden milyonlar, sabah saatlerinden itibaren google, komşunun iktisat okuyan oğlu ve haber kanalları üzerinden yürüttükleri çalıamalarda "Arz-Talep Eğrisi" konusuna kadar ilerlerken, gün boyu ülke genelinde yaşananlar ise şöyle: -Yoklama alınmadığı için bugüne dek öğrencilerin bile çok fazla ilgi göstermediği Ekonomi bölümleri, öğretim tarihlerinin en kalabalık gününü yaşadılar. Akademik yetkililerin tüm uyarılarına rağmen dağılmamakta ısrar eden vatandaşlarla, kendilerini amfiden çıkarmaya çalışan güvenlik görevlileri arasında zaman zaman sert tartışmalar yaşanırken, Galatasaray Üniversitesi'nde 100 kişilik bir grubun "Likidite ne lan Allahsızlar, bari onu öğrenelim" sloganlarıyla direnişi sürüyor.  - Emirgan dolaylarında bir kahvehaneden gelen "Cari açığa kadar anladık" haberi, başta İstanbul olmak üzere tüm yurdu bir anda sevince boğdu. Ancak haber, yaklaşık yarım saat sonra gelen "Ya tam öyle değilmiş, dalgalı kurda farklı oluyormuş o iş" güncellemesiyle birlikte yalanlanmış oldu. - Akraba, eş dost arasında yıllardır "Ya bu çocuk da bir şey okuyor ama anlamıyoruz" sözleriyle dışlanan Ekonometri öğrencileri ise toplumun ilgi odağı olmuş durumda... Tıp, mühendislik, hukuk okuyan yaşıtlarının bir anda önüne geçen Ekonometri öğrencileri "Geleceğin mesleği dedik o kadar, şimdi herkes sussun. Belki bir şeyler anlatırız" yorumlarıyla geç gelen şöhretin keyfini çıkartıyorlar. - Ülke genelindeki tüm kahvehanelerde "Tay TV" ekranları, Bloomberg'e çevrildi... - Yıllık kazançları yoksulluk sınırının biraz altında olan Encümenler Ailesi'nin dün gece sularında "Resesyon" un kelime anlamını öğrenmeleri, yaşadıkları Yozgat'ın Sorgun ilçesini sevince boğdu. Baba Şükrü Encümen, sevincini havaya pompalı tüfekle ateş açarak gösterirken, kutlamalara evinin balkonundan eşlik eden bir vatandaşın ağır yaralanması ise coşkuya bir nebze gölge düşürdü.  - Eskişehir Yenibağlar semtinde İktisat ders notu sattığından şüphelenilen çok sayıda fotokopici yağmalandı. Milenyum Kırtasiye'nin sahibi Ekrem Biloran(44)'ın "Gerizekalılar! Akışkanlar mekaniği ders notlarını yüklenip gidiyosunuz!" şeklindeki çağrıları öfkeli kalabalığı ikna etmeye yetmedi. - 250 adet Ekonomi Uzmanı yolda... Daha önce ekranlarda sık sık boy gösteren deprem bilimciler, anayasa hukuku hocaları ve Ortadoğu uzmanlarının yerini alacak olan 250 kadar ekonomistin, Ankara ve İstanbul'daki pek çok kanalın canlı yayınına konuk olmak üzere paylaştırıldığı haberi piyasaları rahatlattı... - Ülkedeki durumun bir an önce kavranabilmesi için çalışmalarına hız veren Mustafa Sarıgül ve ekibi ise, bugün gittikleri Bakırköy bölgesinde otobüsün üzerinden halka "Makro İktisada Giriş-Erdal Ünsal" kitapları fırlattı. 3 yaralı var... - TRT Okul gündüz kuşağında yer alan İktisat-2 dersi, daha önce Türkiye-Hırvatistan Euro 2008 çeyrek final karşılaşmasına ait olan rating ve share rekorunu geçti... - Samsun'da faiz arttırımı haberinin hemen ardından şeker, yağ ve tüp stoklayan Arjantin 78 Bakkalliyesi sahibi Memduh Şevren, belediye tarafından yaşam boyu onur ödülüne layık görüldü... - "Ceteris Paribus ne demek lan??" sloganları atan bir grup Alperen Ocağı üyesi, Fener Rum Patrikhanesi önüne siyah çelenk bıraktıktan sonra İstiklal Marşı'nı okuyarak dağıldı... - İstanbul Sarıyer'de faili meçhul kişilerce kaçırılan Ekonomi Profesörü Altan Cihandar'dan ise henüz haber alınabilmiş değil. Altan Hoca'nın son olarak Belgrad Ormanı'ndan silahlı kişiler tarafından zorla Mikro İktisat dersi vermeye mecbur bırakıldığı öğrenilirken, ailesinin endişeli bekleyişi sürüyor. - Ankara Üniversitesi'nde yapılmakta olan İktisat dersinde, "Hocam çok hastayım" diyerek atkı ve bereyle oturan şahsın, Başbakanlık Başdanışmanı Yiğit Bulut olduğu ortaya çıktı. Bulut, kimliğinin afişe olması üzerine hızla okuldan uzaklaştı...