''Kıskanılan Güç Türkiye - Hedef 2023'' Konferansı, Elektrik Kesintisi Nedeniyle İleri Bir Tarihe Ertelendi... Başbakan Binali Yıldırım, Enerji Bakanı Berat Albayrak ve Büyükşehir Belediye Başkanı Kadir Topbaş'ın katılımlarıyla bugün İstanbul Lütfü Kırdar Kongre Merkezi'nde düzenlenen "Kıskanılan Güç Türkiye - Hedef 2023" Konferansı, elektrik kesintisi nedeniyle yarıda kaldı. İzleyicilerden bir kısmının donma tehlikesi atlattığı konferansın, şehre elektrik akışının düzenli olarak sağlanmasıyla birlikte ilerleyen bir tarihte tekrar düzenleneceği açıklandı.  Öğleden sonra 13.30'da başlaması planlanan konferans elektrik kesintisi nedeniyle yarım saat rötarlı olarak başladı. Kongre merkezinin jenaratör sistemine gerekli mazot takviyesinin yapılmasının ardından saat 14 sularında İBB Başkanı Kadir Topbaş'ın "Bir dünya başkenti ve uygarlıklar beşiği olarak İstanbul" başlıklı konuşmasıyla konferansa start verilebildi.  Salonu dolduran 100 kadar yerli ve 2 yabancı basın mensubuyla birlikte 2000 kadar izleyicinin de heyecanla dinlediği konuşmasında, İstanbul'un yükselen bir güç olan Türkiye'nin taşıyıcı lokomotifi olduğuna vurgu yapan Topbaş, "Elbette bütün dünyanın gözlerinin üzerinde olduğu böyle bir metropolü yönetmek onur verici olduğu kadar da meşakatli bir... Haydaa gene mi kesildi ya? Arkadaşlar jeneratöre ne oldu?" sözleriyle konuşmasına son verdi.  Arızalandığı anlaşılan jeneratörlerin yenileriyle değiştirilebilmesi için konferansa 1 saatlik bir ara verilirken, ısıtma sistemlerinin çalışmaması nedeniyle giderek soğuyan salonda izleyiciler hep bir ağızdan Dombra'yı söyleyip oldukları yerde zıplayarak morallerini ve vücut ısılarını yüksek tutmaya çalıştılar.  Jeneratörlerin değiştirilmesinin ardından kürsüye geçen Enerji Bakanı Berat Albayrak ise, bölgesel ve küresel bir güç olarak yükselen Türkiye'nin enerji konusunda attığı dev adımlara dikkat çekti. "Maalesef bu kadar görkemli başarıların kıskanılması da kaçınılmaz oluyor haliyle. Biliyorsunuz işte Amerika falan..." sözleriyle son zamanlarda Türkiye üzerinde oyanan oyunları işaret eden Albayrak'ın, barkovizyonda Rusya ile varılan doğalgaz boru hattı anlaşmasıyla nasıl dünya devi olacağımızı anlattığı sırada salon bir kez daha karanlığa gömüldü.  Yedek jeneratörlerin tükendiğinin anlaşılmasıyla birlikte 25 dakika kadar elektriklerin gelmesini bekleyen Enerji Bakanı Albayrak, daha sonra vazgeçerek barkovizyondaki yarım kalan videoyu izleyicilere anlatmaya başladı. Albayrak, "Şimdi kafanızda canlandırmanızı istiyorum. Şuradan şöööyle Karadeniz üzerinden bir hat gelip Samsun'dan aşağı doğru..." derken salondan yükselen gürültüyle bir anda korku dolu anlar yaşandı. Gürültünün, vücut ısısı aşırı düşen bazı izleyicilerin ardı ardına oldukları yere yığılmasından kaynaklandığı kısa sürede anlaşılırken, bayılan izleyicilerin ambulanslara alınmasıyla birlikte konferansa kaldığı yerden devam edildi. "Neyse ya anladınız işte, inanılmaz bir gelişim gösteriyoruz. Gözü olanlar var. Gözleri çıksın diyorum" sözleriyle konuşmasına son veren Enerji Bakanı, izleyiciler tarafından dakikalarca ayakta alkışlanırken, kürsüyü son olarak Başbakan Binali Yıldırım devraldı. "Lütfen hiç oturmadan alkışlamaya devam edin. Karanlıkta tam göremiyorum kaç kişi kaldınız ama ben de buradan sizi alkışlayacağım. Böyle güzel ısınılıyor valla ehehe..." sözleriyle kalabalığa seslenen Başbakan Yıldırım, 5 dakika kadar izleyiciyi alkışladıktan sonra müsade isteyerek salondan ayrıldı. Haber yayına hazırlandığı sırada İstanbul'un önemli bir bölümüyle birlikte Lütfü Kırdar Kongre merkezinin yer aldığı Harbiye ve çevresinde de elektrik kesintileri devam ederken, Başbakanlık'tan yapılan açıklamada bayılan ve soğuktan erken ayrılmak zorunda kalan izleyiciler için şehre doğru düzgün elektrik verilebildiği bir tarihte konferansın tekrar edileceği bilgisi verildi.