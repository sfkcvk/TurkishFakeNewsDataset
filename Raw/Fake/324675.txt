Aile Bakanlığı'ndan, İlk Bayramlarında Ağır Psikolojik Baskı Altında Ezilen Yeni Damatlara Rehabilitasyon Desteği... Ramazan Bayramı’nın geri kalmasıyla birlikte ruhsal ve mental buhranın eşiğine giren taze damatlara Aile ve Sosyal Politikalar Bakanlığı yardım elini uzattı. Damatların sosyal yaşama yeniden kazandırılabilmesi için ücretsiz rehabilitasyon hizmeti verilecek. Aile ve Sosyal Politikalar Bakanlığı Müsteşarı Adnan Göztek, düzenlenen basın toplantısıyla uygulamanın detaylarını paylaştı. Türkiye’nin yıllardır kanayan yarası olan ‘Bayramdan çıkıp neye uğradığını şaşırmış damat’ konusunda ilk kez hükümet düzeyinde bir adım atıldığını vurgulayan Göztek, “Çok şükür onlara devletin şevkatli elini uzatmak da bize nasip oldu. Atame bekleyenler bir, bu damatlar iki. Her iki grubun da bir damlacık umuda, onları hayat bağlayacak bir nedene ihtiyacı var...” ifadelerini kullandı. Bakanlık Müsteşarı açıklamalarını şöyle sürdürdü: “Dün geceden itibaren Alo Aile Yardım hattımıza gelen telefonların ardından derhal harekete geçtik. Kayınpederiyle siyasi tartışmaya girmemek için kişiliğinin son zerresine kadar taviz vermekten buhrana girenler, kayınvalidesinin saniyede 25 laf çarpma hızına dayanamayarak çenesi kitlenenler... Her birinin hikayesi ayrı bir dram. Damatlarımız kan ağlıyor. Şu aşamada mobil ekiplerimizi en kritik durumda olanlara yolladık, ilk müdahaleleri yapıldı. Durumu nispeten stabil olanları da servis araçlarıyla evlerinden topluyoruz, burada psikologlar eşliğinde inşallah yeniden hayata döndüreceğiz.” Müsteşar Adnan Göztek, örnek birkaç vakanın yaşadıklarını da ibret olması için basın mensuplarıyla paylaştı. İşte o damatlar ve bayrama damgasını vuran acı dolu öyküleri :  Bayramı Beşiktaşşlı kayınpederinin Ayvalık’taki yazlığında geçiren ve koyu bir Fenerbahçe taraftarı olan Doğançay, son 24 saattir yalnızca “Babacım-Babacık-Şampiyon Beşiktaş-Talisca-Kara kartal oley” diyebiliyor. Ayrıca tavla gördüğünde de sinir krizi geçiren Doğançay, odasına konulan plastik kabın içinden su içerek hayata tutunmaya çalışıyor ve nadiren salıncağına çıkıyor.    Talihsiz devlet memuru Alper Oylumer, bayramın 3.gününde eşinin 17. akrabasını ziyaret ederken yaptığı 19. ''hangi araba kilometrede ne yakıyor'' muhabbetinin ardından aracını benzin dökerek ateşe verdi. Sakinleştirici verilerek uyutulan Oylumer halen gözetim altında tutuluyor.  Eşinin ailesinin tamamını muayene etmesinin ardından kapıda sıra olmuş bir grup komşuyu görerek cinnet geçiren Camgözler, kendini steteskopla tavana asmak üzereyken son anda kurtarıldı. Halen yatağa bağlı tutuluyor ve arada bir salyaları siliniyor.  Üç kuşaktır Halk Partili olan Önsalın Ailesi’nin meda-i iftiharı Asım Önsalın, bayram boyunda AK Partili kayınpederinin tüm dediklerini onaylamasının ardından sokaklarda Dombra söyleyerek dolanmaya başladı. Bakanlık ekiplerinin titiz takibiyle üzerine ağ atılarak yakalanan Önsalın’ın tedavisi sürüyor.