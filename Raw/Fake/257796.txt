Başbakan Erdoğan'ın Miting Konuşmasından Etkilenen Ender Belemen (16), Siyasi Kariyerine Okulu Bırakarak Başladı Cumhurbaşkanlığı seçimi öncesi düzenlediği mitinglerde en güçlü rakibi Ekmeleddin İhsanoğlu'nu sık sık fazla dil bilmek ve profesör olmakla suçlayan Başbakan Erdoğan, İstanbul Kartal'da yaşayan lise 2. sınıf öğrencisi Ender Belemen'e de ilham kaynağı oldu. Erdoğan'ın geçtiğimiz gün Maltepe mitinginde sarfettiği "Neymiş? 3 dil biliyormuş! Ben bilmiyorum da noluyor?" sözlerinden sonra artık kesin kararını verdiğini söyleyen Belemen, lise öğrenimini yarıda bırakarak siyasi kariyerine güçlü bir start verdi.  Bu öğleden sonra ailesinin Kartal, Cumhuriyet Mahallesi'ndeki evinde basın mensuplarını ağırlayan Ender Belemen, siyasi kariyeri ve eğitim hayatıyla ilgili çarpıcı açıklamalarda bulundu. Bir süredir hayranlıkla takip ettiği Başbakan Erdoğan'ın, Cumhurbaşkanlığı seçim sürecindeki söylemleriyle de kendisini derinden etkilediğini belirten Belemen, başarılı bir siyasi kariyer için önümüzdeki dönemden itibaren okulu bırakıp Kartalspor'un altyapısına hazırlanmaya karar verme sürecini şöyle özetledi:  "Açıkcası bu seneye kadar da biraz zorlayarak oldu zaten bu okuma işi. Bilsem hiç kasmaz, ilkokul'dan sonra bırakırdım. Prompter okuyacak kadar okuma yazma, alacak verecek hesabı yapacak kadar da matematik öğrendik mi? Öğrendik. E daha ne? Bundan fazlasını bilmek biraz da bu millete büyüklük taslamak olmuyor mu? Ben kimim ki 10 sene okuyorum? Bana ingilizce öğretmeye, üniversiteye girmeye zorlayan sistem neyin peşinde? Bırakın bu evladınız millete rahat rahat hizmet etsin ya!"  Genç siyaset adamı, şu an 3-5 kelime İngilizce bildiğini ancak en geç 1 seneye Allah'ın izniyle onları da unutmuş olacağını belirtirken, kendisini geç de olsa bu yanlıştan döndüren Erdoğan'a da şu sözlerle teşekkür etti:  "Eski Türkiye'de 'devlet adamı kültürlü bilgili olacak ama gerektiğinde halka inmeyi de bilecek, onun dilinden de konuşabilecek' diye bir üstten bakmacı anlayış vardı. Artık çok şükür sayın Başbakanımız sayesinde bu anlayış yıkıldı. Devlet adamı direkt sokaktaki vatandaş neyse o olmalı; tahsili, kültürü falan onunla aynı düzeyde olup işte bir şekilde yükselen kişi olmalı anlayışı geldi. Bence de siyaset yapacaksan, milletin adamı olacaksan millet ortalamasının bir tık bile üstünde olmaman lazım. Dürüstlük samimiyet bunu gerektirir. Öyle ben hem sizden daha çok okudum hem de sizden biriyim olmaz. Bu millet artık bu oyunlara prim vermez..." Lüzumundan fazla okuyan insanlarda bir kendine güvensizlik, bir her şeyin ayrıntısını düşünmekten kaynaklanan sümsüklük olduğunu da sözlerine ekleyen Belemen, "Şu an fırsat verilirse bu ülkeyi en güzel şekilde yönetecek durumdayım. Evelallah iç politika, dış politika... İşte öyle devletle ilgili daha bi sürü... Ya vatandaşlık dersinde hep gördük de işte bi sene geçti üzerinden... Üzerine düşmeyince unutuluyor, buyrun size okumanın saçmalığına bir örnek daha ehehe..." derken, salona giren annesi nedeniyle toplantıya ara vermek durumunda kaldı.  "Kim olm bu adamlar? Gene iti kopuğu toplandın di mi lan eve?!" sözleriyle genç siyasetçiye yüklenen anne Meral Belemen, basın mensuplarının durumu açıklamasıyla birlikte daha da sinirlendi. Acılı anne, "Karnede 6 tane zayıf var demiyor, ben çalışmıyom çalışsam da kafam basmıyor demiyor da ne diyor bak? Akşam baban gelsin gösterir o siyaseti sana" diyerek oğlunu odadan kovduktan sonra mikrofonların karşısına geçti.  Oğlunun çok zor bir ergenlik dönemi geçirdiğini belirten Meral Belemen, "Ya bu çocuk yoldan çıktı iyice... Buradan sayın Başbakanımız'a sesleniyorum. Artık gelip dokunuyo mu, okuyup üflüyo mu.. lütfen hemen bir şeyler yapsın. Kartal'da bonzai istemiyoruz..." diyerek yetkililere çağrıda bulunurken, eve kadar zahmet eden basın mensuplarına da akşam yemeğine kalmaları konusunda ısrarcı oldu. Haber yayına hazırlandığı sırada Beldener Aile'sinin evinde 3. çay servisi devam ediyordu.