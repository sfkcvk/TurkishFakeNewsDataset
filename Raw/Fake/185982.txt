20 Yılda Sadece 72 Üye Edinebilen Cemaat, Kendini Fesh Ederek Devremülk İşine Girmeye Karar Verdi Kamuoyunda kısıtlı bir kesim tarafından bilinen Cahitçiler Cemaati, 20 yıllık cemaat geçmişlerini örgütlenme sorunları nedeniyle noktalayarak Kızılcahamam Termal Kaplıcaları’nda mevcut üyeler için iki adet devremülk alınacağını açıkladı. Cemaatin bundan sonra dini ya da siyasi herhangi bir faaliyette bulunmayacağı, bugüne kadar cemaate en çok katkı sağlayan üyelere devremülk tarihi seçiminde öncelik tanınacağı bildirildi. Cemaatin kanaat önderi olarak gösterilen Cahit Hoca (Arlıseven, 72) düzenlenen basın toplantısında üyelerine ve kamuoyuna seslendi. 1990’lı yılların ilk yarısında o dönem hızla yayılan cemaatleşme akımına kendilerinin de dahil olarak Cahitçiler Cemaati’ni bin bir zorlukla kurduklarını ancak 20 yıllık tarihlerinde istedikleri noktaya gelemediklerini belirten Arlıseven “Bugün üzülerek görüyoruz ki bu cemaatten ne bir milletvekili, ne bir bakan çıkabilmiş. Böylesine güzel bir cemaati maalesef biz tanıtamadık. Hadi meclise girmeyi geçtim, benim kendi öz oğlum bu yıl KPSS’den 47 aldı. Artık bize mi yanlış sorular servis edildi yoksa oğlan süzme gerizekalı mı onu bilemiyorum… Ama görünen o ki biz bu cemaat işini beceremedik” dedi. Hemen her cemaat yapısında olduğu gibi, kuruldukları günden bu yana çeşitli devlet kurumlarında kadrolaşmak için çok çabalar sarf ettiklerini ancak bu emeğin de karşılıksız kaldığını sözlerine ekleyen Arlıseven “Artık cemaati dağıttığımıza göre deşifre etmekte bir zarar görmüyorum. Emniyetteki kadrolaşmamız ancak İçerenköy sabit pazarının oradaki ışıklarda olabildi. Bir trafik polisi müridimiz sağolsun uzun yıllar ceza meza yazmadı bize o ışıklarda. Gelin görün ki oraya da Mobese koydular, sevgili yavrumuzun da yapacak bir şeyi kalmadı” dedi. Arlıseven, ülkedeki güncel siyasi gelişmelere Cahitçiler olarak hiçbir zaman kayıtsız kalmadıklarını, son olarak eğitimde 4+4+4 önerisi konuşulurken sert bir çıkışla eğitime toptan karşı bir tavır koyduklarını açıkladı. “Bu sert tavırla biraz mürit toplarız gibime geliyordu. Elimizde eğitime son pankartlarıyla İstiklal Caddesi’nde bir yürüyüş yaptık. Halkın ilgisi büyük olur diye bekliyorduk ancak eylemden sonra Taksim’in yerlilerinden 7-8 kişi anca geldi yanımıza. Bu 7-8 kişiyi kazanabilmek için onlarla beraber Pink Floyd mu dinlemedik, saykodelik rock konserlerine mi gitmedik, neler yaptık… Ancak bu bile işe yaramadı, mürit sayımızı bir türlü arttıramadık” diyen Arlıseven ekledi: “Yalnız Allah var, Roger Waters büyük adam, bazen o dönemi de iyi ki yaşamışız diyorum” Samimi açıklamalarına, "Açıkçası zaten sandığa falan da pek bir etkimizin olmadığını görünce artık bu cemaat işinde ısrar etmenin pek anlamı olmadığını gördük" diyerek devam eden Cahit Hoca, son seçimlerde hükümete tepki olarak Liberal Demokrat Parti'yi destekleme kararı aldıklarını, ancak partinin bu destek sonrası bir önceki seçimden daha az oy aldığını üzülerek kaydetti. Şu aşamadan sonra artık cemaat işinden ellerini eteklerini çekerek Kızılcahamam'da termal devremülk almaya karar verdiklerini belirten Cahit Hoca, “Zaten üyelerimizin önemli bir kısmı da yaşlandığı için bizim açımızdan artık en güzeli senede 1 hafta 15 gün şu varisleri, romatizmaları bi dinlendirmek. Vücut kaldırmıyor artık, inanır mısınız şurda 10 dakkadır oturuyorum bütün sırtlarım ağrıdı” derken, dağılan cemaat üyeleri ile her sene maklube gününde buluşmayı planladıklarını sözlerine ekledi.