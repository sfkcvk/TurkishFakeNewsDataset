AK Parti'den Mimar Sinan Üniversitesi Açıklaması: ''Sayın Cumhurbaşkanımız 24 Haziran'dan sonra okulun bahçesine soğan ekmek suretiyle...'' 32 yıldır Dolmabahçe Sarayı müştemilatındaki Baltacılar Dairesi’nde hizmet veren Mimar Sinan Güzel Sanatlar Üniversitesi Devlet Konservatuarı'nın 24 Haziran'dan sonra Cumhurbaşkanlığı ofisi olarak kullanılması için tahliye edilmesi emri kamuoyunda tartışma yaratırken, konuyla ilgili olarak AK Parti'den de açıklama geldi. 136 yıllık geçmişi bulunan Mimar Sinan Güzel Sanatlar Üniversitesi Devlet Konservatuarı'nın sınavlar devam ederken herhangi bir alternatif gösterilmeden tahliye edilmesi, aksi takdirde okulun elektrik ve suyunun kesilerek öğrencilerin polis zoruyla çıkarılacağı yönünde Beşiktaş Kaymakanlığı'dan gelen tebligatın ardından, okulun 24 Haziran'dan sonra Cumhurbaşkanı Erdoğan'a ofis olarak tahsis edilmesinin planlandığı ortaya çıkmıştı. Okuldan mezun olan çok sayıda ünlü sanatçının da sosyal medyada protestosuyla gündeme taşınan olayla ilgili olarak hükümetten ilk açıklamaysa akşam saatlerinde geldi. Konuyla ilgili olarak basının sorularını yanıtlayan Hükümet Sözcüsü Bekir Bozdağ, iddiaları doğrulayarak ''Bu okulumuzun öğrencileri bir süre kendilerine başka bir yer bulmak zorundalar. Çünkü maalesef şu an ülkemizin sanattan daha acil ihtiyaçları var. Patates ve soğan gibi. Fiyatları görüyorsunuz. Vatandaş keman mı yesin, piyano mu yesin?'' ifadelerine yer verdi.  Okul binasının Cumhurbaşkanı Erdoğan'a çalışma ofisi olarak tahsis edileceğini, oldukça bereketli bir toprağı bulunan bahçesinin ise patates ve soğan üretimi için kullanılacağını belirten Bozdağ, ''Bunları da bizzat Cumhurbaşkanımız inşallah 24 Haziran'dan sonra kendi elleriyle dikerek ülkemize karşı ilan edilen ekonomik savaşa en güzel yanıtı verecek. Ayrıca yoğun programından fırsat buldukça da yine bizzat kendisi sulayacak. Zaten biliyorsunuz bunlar öyle çok bakım isteyen bitkiler değil'' sözleriyle önümüzdeki süreç hakkında bilgilendirmeler bulundu. Bir soru üzerine ''Elbette bu bitkileri öğrenci arkadaşlarımız da yetiştirebilirdi belki ama şimdi gerçekçi olmakta fayda var, sanatçı bir insana böyle bir işi ne kadar güvenebilirsiniz? Gitar çalan eller çapa yapabilir mi?'' diyen Bozdağ, ekonomi için böylesine kritik öneme sahip olan besinlerin üretiminde işin şansa bırakılamacağını da sözlerine ekledi. TUBİTAK tarafından yapılan incelemelerde de Mimar Sinan Üniversitesi bahçesinin şu an ülkede soğan ve patates üretimi için en uygun yer olduğunun tespit edildiğini belirten Hükümet Sözcüsü, ''Biz de istemezdik böyle olsun ama maalesef raporlar ortada. Öğrenci kardeşlerimizden ve sanat camiasından da bu noktada anlayış bekliyoruz. Soğanın 7 liraya dayandığı bir ortamda birilerinin çıkıp da illa ben bu bereketli topraklar üzerinde sanat okuyacağım demesini ben şahsen vatan sevgisiyle bağdaştıramıyorum.'' diyerek sanatçıları halkın sorunlarına karşı daha duyarlı olmaya çağırdı.  Bozdağ, bir başka soru üzerine yeterii patates ve soğan üretiminin sağlanarak piyasalara denge gelmesinin ardından binanın tekrar öğrenim için hizmete sunulabileceği yanıtnı verirken, son olarak şunları kaydetti: ''Bu tabii bugünün konusu değil. Neticede maalesef okulun bahçesi oldukça küçük. İşte yavaş yavaş, haftada 50 60 kilo üretip sebze hallerine ucuz fiyattan vereceğiz. Artık ne zaman düşerse. Kısmet...''