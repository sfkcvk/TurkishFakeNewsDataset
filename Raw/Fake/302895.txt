2 Yılın Ardından Tekrar Sevgili Yapan Mert Güner(29), Düzenlediği Basın Toplantısıyla Arkadaşlarına Veda Etti... Uzunca bir süredir sevgili edinmek için gösterdiği çabalar nihayet başarıya ulaşan Mert Güner(29), bugün öğleden sonra düzenlediği bir basın toplantısıyla arkadaşlarına veda etti. Konuşması sırasında zaman zaman duygusal anlar yaşayan genç, "bir sonraki saplık döneminde görüşmek üzere" sözleriyle hayatındaki yeni döneme merhaba dedi. Çalıştığı inşaat firmasında öğle yemeği için verilen arayı fırsat bilen Mert Güner, öncelikle kız arkadaşı ile kısa bir telefon görüşmesi yapmasının ardından kameraların karşısına geçti. Sözlerinin özellikle liseden arkadaşları Hasan Onuk, Cem Papik ve Onur Güleren ile siteden arkadaşı Kemal Gencer için geçerli olduğunun altını çizen başarılı mimar, 2 yıllık saplık dönemi boyunca yanında bulunan ve kısmetse uzun bir süre yüzünü görmemeyi umduğu herkese tek tek teşekkür etti. Güner, oldukça duygusal bir tonda geçen konuşmasına şöyle devam etti: ''Şimdi kimseyi hayalkırıklığına uğratmak veya ileride 'Mert de çok değişti şerefsiz' dedirtmek istemem. Hasan, Papik, Onur, Kemal. Şimdi arkadaşlar, hepinizi çok sevsem de gerçek şu ki bu saatten sonra sizinle ancak kaçak köçek görüşebilirim. Hadi görüştüm diyelim, en iyi niyetli kız arkadaş bile belli bi yerden sonra fitneyi, fesatı sokar insanın içine. Onu hiç göüm tutmadı, öteki sana kuzenini mi ayarlamaya çalışıyor falan derken huzurumuz kaçacak. Neyse anlatmiym tek tek siz de biliyorsunuz işte. O yüzden hiç bu işlere bulaşmadan, kimseyi de kırmadan, gücendirmeden ben baştan olacakları söylüyorum. Şu saatten sonra siz de beni aramasanız daha iyi olur. Öldü bilin ya...'' Güner'in basın toplantısı sırasında zaman zaman fotoğrafını çekerek sevgilisine yolladığı gözlerden kaçmazken, henüz ismini yeni koydukları ilişkileri hakkında da basın mensuplarını bilgilendirdi. ''Valla işte, Sinem bizim Hasanlar'ın ofisinde. Hasan tanıştırdı bizi zaten. Bakalım, ciddi düşünüyoruz.'' diyerek tanışma öykülerini paylaşan genç mimar, sırf bu yüzden belli bir dönem Hasan ve onun kız arkadaşıyla görüşebileceklerini, fakat bunun da çok uzun sürmeyeceğininden emin olduğunu kaydetti. Son olarak eski arkadaşlarına bir kez daha elveda diyen Mert Güner, önümüzdeki yıllarda onları sık sık anarak geçmişi yâd edeceğine ve bir ihtimal facebook'tan falan muhabbet edebileceklerine de söz verirken, son mesajları ise şöyle oldu: ''Bunu öyle kesin bir veda gibi de düşünmemek de lazım aslında... Yani işallah öyle olur ama Allah göstermesin 2-3 aya kızdan ayrılırsam mecbur yine size kalıcam. Bi durum olursa benim yüzüm yok arayamam ama siz arayın yine beni abi. Facebook'u kapatırım, oradan anlarsınız zaten..."