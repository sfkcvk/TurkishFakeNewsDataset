Redhack, Redhack Davasından Gözaltına Alınacak Sıradaki 20.000 Kişinin Listesini Ele Geçirdi Ankara Cumhuriyet Başsavcılığı'nca başlatılan Redhack soruşturması kapsamında geçtiğimiz günlerde gerçekleşen gözaltıların ardından bugün sürpriz bir gelişme daha yaşandı. Soruşturmaya ilişkin gizli belgelere ulaştığını ilan eden Redhack, internet sitesinden sabah saatlerinde yaptığı açıklamayla gözaltına alınacak sıradaki 20.000 kişinin listesini kamuoyuyla paylaştı. Listede bulunan bazı isimler şaşkınlıkla karşılanırken, Emniyet Genel Müdürlüğü Siber Suçlar Daire Başkanlığıysa güvenlik önlemlerini arttırarak ilk incelemelerini başlattı. Türkiye’nin adından en çok söz ettiren hacker grubu Redhack’le bağlantılı olduğu iddiasıyla geçtiğimiz hafta 14 kişinin gözaltına alınmasının yankıları devam ederken, soruşturmaya ilişkin flaş bir gelişme haberi bugün kamuoyuna bomba gibi düştü. Büyük bir gizlilikle devam eden soruşturmanın bazı belgelerine ulaştığını duyuran Redhack, bundan sonra gözaltına alınacak 20.000 kişilik listeyi kendi internet sitesinden yayınladı. Listede gözaltına alınması planlanan kişilerle birlikte olası suç delillerinin de sıralandığı dikkat çekerken, öne çıkan bazı isimlerse şöyle;  Excel biliyor. CV’sine yazmış.  Torrent kurmuş. (Bu kızı alınca söyleyin bize de kursun, 50 kişi bir torrenti beceremediniz, kız başına halletmiş bak)  Çocukluğunda tek jetonla Haggar’ı bitirdiğine ilişkin iddialar var. Değerlendirelim.  Bilgisayar mühendisliği okuyor, format denilince çevrede aranılan isim. 2. Sınıfta olmasına rağmen 150’ye yakın format atmış.  ATM’den tek seferde emekli maaşını çekti. Internet şubesinden EFT yapabiliyor.  Bazı sitelerde "Redhead" kelimesiyle sürekli arama yapmış. Bağlantılı olabilir.  Devlet memuru. Yedi seferdir Sayın Emniyet Müdür Yardımcımıza Candy Crush teklifi yollamış. Bir baksınlar dedi, bekar mıymış. Olayın duyulmasının ardından derhal harekete geçerek ilk incelemelerini başlatan Emniyet Genel Müdürlüğü Siber Suçlar Daire Başkanlığıysa bazı iddiaları yalanladı. Basın mensuplarına konuya ilişkin kısa bir açıklama yapan Daire Başkanı Hasan Müfit Asarlı “20.000 kişi denilmiş. El insaf, o kadar da değil. Külliyen yalan arkadaşlar. Oradan bir elemeye gidecektik biz yani. O, Türkiye’deki 26 milyon internet kullanıcısından eleyerek elde ettiğimiz ilk liste daha” sözleriyle taş çatlasa 5-6 bin kadar gözaltı yapacaklarını kaydetti. Son olarak, böyle bir olayın tekrarlanmaması için tüm güvenlik önlemlerinin arttırıldığını belirten Daire Başkanı, "Redhack'i de öyle çok gözünüzde büyütmeyin arkadaşlar. Gerekli tüm tedbirler alınmıştır. Listeyi kendi ellerimle My Documents'in altına Win32 folder'ının içine öyle bir yere sakladım ki, hadi bulsunlar bakalım bir daha. İsmini bile değiştirdim dosyanın" sözleriyle vatandaşlara güven telkin etmesinin ardından, incelemelerine devam etmek üzere basın mensuplarının karşısından ayrıldı.