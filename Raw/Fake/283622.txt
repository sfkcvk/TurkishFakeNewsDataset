Zeki İnsanların En Belirgin Özelliğinin ‘Zeki İnsanların En Belirgin Özellikleri’ Gibi Zırvaları Paylaşmamak Olduğu Açıklandı Türkiye Zeka Vakfı, çarpıcı bir araştırmaya imza attı. 1.200 kişi arasında yapılan araştırmaya göre, ‘İşte zeki insanların 8 ortak özelliği’, ‘Sadece zeki insanların sahip olduğu 5 özellik’, ‘Hangi zeka özelliğini taşıyorsunuz?’ gibi zırvaları, belli bir zeka seviyesini geçen deneklerin paylaşmadıkları tespit edildi. Araştırmaya ilişkin kısa bir açıklama yapan Türkiye Zeka Vakfı Başkanı Haydar Bilgin “Yani bu yazıları paylaşanların kesin IQ değerlerini vermiyim, 'durduk yere kimse rencide olmasın' diyorum ama yok dayanılacak gibi değil” sözleriyle konuşmasına başladı. “Bu paylaşımlar genelde 90-108 IQ arasındaki insanlar tarafından... Yani böyle zeki desen değil, gerizekalı da diyemezsin… Tam bu aralıktaki atsan atılmaz satsan satılmaz kitle nedense bu tip şeyleri çok seviyor. Ne bileyim Einstein çıkınca havalara uçuyor, Tesla çıkınca daha bi gururlanıyor. Maalesef durum bu” diyerek çalışmayı özetleyen Bilgin, araştırma ile ilgili diğer kimi detayları da kamuoyu ile paylaştı. 1.200 denekle gerçekleştirilen zeka araştırmasında öne çıkan sonuçlar şöyle; - Araştırmaya göre, zeki insanlar genel olarak kendileriyle ilgili fikir edinmek için Facebook'taki paylaşımlardan medet ummuyor. Zeki deneklerin %27’sinin Facebook hesabı dahi yok. - Zeki insanların 8 özelliğinden en az 4'ünü taşıdığına dair sosyal medyada paylaşım yapan 470 denek, NASA'nın uzaya göndermeye hazırlandığı şempanzelerle hemen hemen aynı IQ düzeyine sahip. Deneklerin %2'si şempanzelerden bir tık geride... - Zeki insanların konsantre olamama, bir konuyu tam olarak kavrayamayacak denli hiperaktivite, dikkat dağınıklığı gibi özelliklerini taşıdığını iddia eden %34'lük kesimse yapılan ileri testlere göre "mal" ya da "ahraz" çıkıyor. - Zeki insanların az uyuduğu, geç uyuduğu yönündeki iddialar tamamen gerçek dışı. İşin aslı ise geç uyuyan veya az uyuyan kişilerin %98'inin bütün gece bilgisayar başında mal mal vakit geçiren kişiler olduğu... - Zeki insanlar 2048, sudoku gibi zeka geliştirdiği iddia edilen oyunlardan medet ummuyor. 5 dakikada orta sudoku çözünce hoşuna gitmiyor. Bu tip oyunlardan medet uman kitle de malesef aynı... - İnternetten yapılan IQ testleri, bireyin kendisi ile ilgili yanlış bir izlenime kapılmasına sebep olarak 'zekiymiş gibi' davranmasına sebep oluyor. Bu durum da sair kişilik bozukluklarını ve ego problemlerini beraberinde getiriyor. - "İşte Zeki İnsanların 8 Özelliği" linkine Mynet üzerinden tıklayan 92 deneğin ise ailelerine durum henüz açıklanabilmiş değil....