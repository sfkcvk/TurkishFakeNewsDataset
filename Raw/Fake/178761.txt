10. Türkçe Olimpiyatları'ndan da Eli Boş Dönen Nijer'de Halkın Öfkesi Sokaklara Taştı Bu yıl 10.'su düzenlenen Türkçe Olimpiyatlarında yine herhangi bir dalda dereceye giremeyen Nijer'de halkın yönetime karşı öfkesi sokaklara yansıdı. Sonuçların aşağı yukarı belli olmasının ardından başkent Niamey'i savaş alanına çeviren göstericiler çok sayıda kamu binasını ateşe verirlerken Devlet Başkanı Albay Auro Hesabu'nun olimpiyat teknik heyetini görevden aldığını açıklaması da kalabalığın öfkesini dindirmeye yetmedi.
 
Başarısızlık yüzünden yönetimi suçlayan Nijerliler düzenledikleri gösteri ve yürüyüşlerle Hesabu hükümetini istifaya davet ederlerken, çıkan olaylarda şu ana kadar çoğunluğu güvenlik görevlisi olmak üzere 100'den fazla kişi yaralandı. 
 
Türkçe Olimpiyatlarına siyaset bulaştığını ve komşuların sürekli birbirlerine yüksek puan verdiklerini de iddia eden Hesabu, "Orta Asya Cumhuriyetleri hep birbirlerine çalışıyor, Kuzey Afrika desen yine öyle. Mısır Fas'a, Fas Cezayir'e, Cezayir Mısır'a derken al gülüm ver gülümle puanlar alınıyor. Ancak maalesef biz Orta Afrika ülkeleri olarak bu dayanışmayı gösteremedik. Komşumuz, kardeş ülke dediğimiz Kongo, bize en iyi ülke tanıtım standı dalında 2 puanı çok görmese en azından oradan bi bronz madalya çıkarabilirdik" derken Nijerlinin Nijerliden başka dostu olmadığının bir kez daha altını çizdi. 
 
Hesabu'nun bu açıklamalarına rağmen Nijer'de gerginlik sürerken, rekabetin diğer ucundaki Gana'da ise kutlamalar tüm coşkusuyla devam ediyor. Hükümet Sarayı önünde Ganalılara seslenen ülkenin şampiyon Türkçe'cisi Muhammed Nmbayou, öncelikle kendilerine maddi manevi destek veren herkese teşekkür ederek "dilerim bu başarımız, ileride gerçekten işe yarar başka başarılar için de bir adım olur" ifadelerini kullandı.