Ege Sahil Kasabaları Konfederasyonu (ESAKKO) 2010 Yılı Emekli Alım Kontenjanlarını Açıkladı En büyük hayali emekli olunca Ege'de sevimli bir sahil kasabasına yerleşmek olanların merakla beklediği açıklama bu sabah ESAKKO'dan geldi. Bu sene 23 sahil kasabamızda ölüm, sıkılıp ayrılma ve kamulaştırma nedeniyle açılan boş arazilere toplam 98 Emekli yerleştirilecek.
 
Özellikle İstanbul'dan aldığı emekli göçü neticesinde çevresel ve kültürel anlamda tahribata uğrayan Ege Bölgesi'nin doğal kaynaklarını ve kültürel dokusunu korumak amacıyla 1995 yılında kurulan ESAKKO, 2010 yılı emekli alım rakamlarını açıkladı. Ege kıyılarına emekli seçme ve yerleştirme yetkisini elinde bulunduran kurumdan yapılan açıklamada, 2010 senesi için bölgeye yerleştirilecek emekli sayısının geçen yıla göre 9 kişi daha artırılarak 98'e yükseltildiği belirtildi. 
 
Talebe yetişemediklerini ancak kimsenin de açıkta kalmasını istemedikleri için var güçleriyle çalışmaya devam ettiklerini belirten Konfederasyon Başkanı Sami Güleç, "Bu sene kontenjanımızı biraz daha arttırdık, ancak bu böyle gitmez. Her tarafımız şehirli emeklilerle doldu. Boş buldukları ağacın altına domates ekmeye başlıyorlar" dedi. Açıklamasında medyaya da yüklenen Güleç, "Gazetelerin pazar eklerinin artık bu rüyayı pompalamaktan vazgeçmesi gerekiyor. İç Anadolu bozkırlarımızın ve Güneydoğu'daki tarım ve hayvancılığa elverişli dağlarımızın da çekici hale getirilmesi ile bu sorunun önüne geçilebilir, yoksa bu deve bu yükü çekmez" diyerek gelecekte yaşanması muhtemel krizlere işaret etti.
 
2010 yılında Ege'deki sahil kasabalarına yerleşmek isteyen emeklilerin en geç 1 Mart 2010 tarihine kadar başvurularını ESAKKO'ya iletmeleri gerekiyor. Başvuru sırasında adayların olta bağlamaktan anladıklarını, roka ve deniz börülcesi yetiştiriciliği konusunda bilgi sahibi olduklarını belgelemeleri yeterli. Başvurular internet üzerinden, http://www.esakko.gov.tr adresinden de yapılabiliyor.