Son 13 Yıldır Her Gün Güncelleme Uyarısı Veren Adobe'den Samimi İtiraf: ‘‘Dikkat çekmek için yapıyoruz... Bazen sadece fontla falan oynuyoruz...’’ Kullanıcıların %90’ının .pdf açmak dışında ne işe yaradığını bilmediği, bilgisayar ekranlarının sağ alt köşe uyarılarının vazgeçilmez ismi Adobe’den sonunda beklenen açıklama geldi. 13 yıldır her gün güncelleme talebiyle can sıkan programın yetkilileri nihayet, “Çok da güncellemesek olur aslında da, sadece pdf’ten pdf’ye anılmak hoşumuza gitmiyo” itirafında bulundu. Şirketin kurucusu olan ve aynı zamanda CEO'luk görevini sürdüren Nick Adobe, Adobe Şirketler Topluluğu'nun hizmet binasında yaptığı açıklamalarda şirket politikalarının güncelleme uyarısı ile ilgi çekmek olduğunu kaydetti. "Valla ilk niyetimiz böyle değildi, interaktif bir şirket olalım, insanlarla iletişim halinde olalım diye her gün 1 uyarı, 2 uyarı derken... Baktık müptelası olduk bu işlerin, bırakamıyoruz. Gıcık oluyosanız da olun valla, biz de böyleyiz arkadaşım" ifadelerini kullanan Adobe, bazen güncelleme diye sadece yazı fontları ile oynadıklarını belirtti. Basın mensuplarından gelen "Bir kaç kez gece 4 gibi Adobe Reader'dan 'Uyudun mu' diye güncelleme geldi. İçip içip güncelleme mi atıyorsunuz?" eleştirilerine de yanıt veren Nick Adobe hayli dürüsttü. Deneyimli CEO, "Ne var canım bi kadeh bişi içtiysek? Atabilsem bazı geceler Youtube'dan şarkı link'i de atıcam ama yazılım izin vermiyor" demesinin ardından aniden fırlayarak odasına koştu. Basın toplantısı, Nick Adobe'nin koridorda yankılanan "Lan iyi fikirmiş bu, dur bi güncelleme yapalım da şarkı paylaşım işini halledelim ya" sözleriyle sona erdi.