Google Wave Kayıplarına Bir Yenisi Eklendi Dünyanın bir numaralı Arama Motoru Şirketi Google'ın en son çıkardığı hizmet olan Google Wave'in ne olduğu ve ne işe yaradığı soruları bir süredir internet kullanıcılarının kafasını en çok kurcalayan sorular haline geldi. Bu sorulara bir cevap bulabilmek için birbirlerinden habersiz olarak çalışmalar yürüten genç insanların gizemli bir şekilde ortadan kaybolmaya başlamaları Google Wave üzerindeki soru işaretlerini daha da artırdı. Son olarak İstanbul Üniversitesi Su Ürünleri Fakültesi 4. sınıf öğrencisi Ersin Özbükey'den yaklaşık 10 gün önce internet üzerinden yayınladığı "Google Wave'i çözdüm. Çok yakında herkese açıklayacağım. Lütfen gönderdiğim davetiyeleri kullanmayın ve google wave'den uzak durun!" mesajından beri haber alınamıyor.
 
 

 
Benzer bir kayıp vakası bir süre önce İsveç'te de yaşanmıştı. Ersin'le aynı kaderi paylaşan Oslo Akademisi Mühendislik öğrencisi Ulrich Damallsvenskan isimli genç de yaklaşık 2 hafta önce Twitter üzerinden "Google Wave löstes, Svenska kvinnor är mycket vackra pilgrimer!" ("Aklı olan Google Wave'den uzak dursun!") mesajını yayınladıktan hemen sonra kayıplara karıştı. 
 
 
Herkesin birbirine davetiye gönderebildiği sitenin hangi işlevlere sahip olduğu İnternet dünyasında ateşli tartışmalara yol açaraken, konuyla ilgili mikrofonların yöneltildiği Türkiye İnternet ve Bilişim Derneği Başkanı Ülke Zeren yaptığı açıklamada "Eee...yani Google Wave gerçekten çok güzel bir servis... bir sürü arkadaşıma ben şahsen davetiye gönderdim...Çok gelişmiş bir teknolojiye sahip... İnternetten bakıyoruz hep... Güzel programlar var...Evet..." diyerek olaya kendince netlik kazandırmaya çalıştı. 
 
Google Türkiye ofisi Reklam ve Halkla ilişkiler sorumlusu Oytun Tümevaran ise konuyla ilgili olarak "Dünya Google Wave pazarında Türkiye olarak 3. sıradayız. Bu ülkemiz adına büyük bir başarı" açıklamasını yaptı. İşlerinin yoğunluğu nedeniyle röportajı kısa kesmek isteyen Tümevaran "Peki bu Google Wave ne işe yarıyor?" sorularını yanıtsız bıraktı. Tümevaran'ın sorular karşısında bir hayli tedirgin olduğu da gözlerden kaçmadı. 
 

 
 
Tüm dünyada olduğu gibi ülkemizde de geniş çaplı olarak kullanılmaya başlanan Google Wave uygulamasına girebilmek için bir adet davetiyeye ihtiyacınız var. Davetiye alabilen internet kullanıcıları sisteme kolaylıkla giriş yapabiliyor, bir süre google wave'in ne işe yaradığını çözmeye çalıştıktan sonra aynı kolaylıkla sistemden çıkabiliyor.