IŞİD Operasyonunda Skandalın Eşiğinden Dönüldü: Hatalı Koordinat Verilen Türk Jetleri Az Kalsın Bir IŞİD Karargahını Vuruyordu... Suruç patlaması ve sınırda bir askerin şehit edilmesinin ardından Türkiye’nin IŞİD'e yönelik başlattığı operasyonlarda dün sabaha karşı vahim bir hatanın eşiğinden dönüldüğü ortaya çıktı. Gelen istihbaratta yaşanan bir koordinat hatası yüzünden IŞİD karargahlarını vurmalarına ramak kalan jetler, dikkatli bir pilotun durumu son anda fark etmesiyle silahlarını ateşlemeden üslerine geri döndü... Bu sabah Suriye'nin Kuzey bölgesinde yaşanan olayın hemen ardından Türkiye'ye sert mesajlar gönderen IŞİD Sözücü Nasr Al-Kaleem, yaşananları şu sözlerle aktardı: "Bizim arkadaşlar bir an telaşlandı tabii jetler üstümüzden geçince. Ben rahat olun beyler dedim, biraz bakarlar dönerler onlar dedim. Baktım daha da yaklaştılar. Orda kalktık arkadaşlarla, yere insandan oluşma dev DAEŞ yazdık, onu gördüler heralde. Bayrak falan salladık, iyice belli olsun diye tutsakları çıkardık turuncu turuncu... Neyse bi şekilde atlatıldı ama bi daha olmasın. Hastası var, yaşlısı var, Tamam bombalamadın belki ama o kadar da alçaktan uçulmaz. İnsaf." Konuyla ilgili olarak gazetecilerin sorularını yanıtlayan Milli Savunma Bakanlığı Müsteşarı Özdenç Ortan ise olayı doğrularken bölgenin karmaşık yapısına dikkat çekti. ''Bazı mevziler sürekli el değiştirdiği için zaman zaman bu tarz kazalar yaşanabilir. Ayrıca operasyonun adında IŞİD geçmesi de bir kafa karışıklığına yol açabiliyor. Ancak tabii bunlar bahane değil. Biz ilgili makamlara gereken uyarılarımızı yaptık, yapmaya da devam ediyoruz'' diyen Bakanlık Müsteşarı, ihtiyatlı olmak adına bir süre IŞİD'in kontrolünde bulunan bölgelere yakın herhangi bir operasyon düzenlenmeyeceğini de sözlerine ekledi.