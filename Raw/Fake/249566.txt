Soma Maden Ocağı'na İlişkin Araştırma Önergesini Reddeden Milletvekillerinden Saatlerdir Sağlıklı Haber Alınamıyor. Kayıp Sayısı 200'ün Üzerinde... Soma'daki korkunç felaketten sonra Türkiye bu kez de Türkiye Büyük Millet Meclisi'nden gelen acı haberle sarsıldı. 29 Nisan tarihinde Soma'daki madenlerde meydana gelen kazalarla ilgili verilen önergeyi reddeden milletvekillerine dün sabah saatlerinden beri ulaşılamazken, arama kurtarma çalışmalarında umutlar gitgide tükeniyor. Önergenin oylandığı tarihte mecliste olan görgü tanıklarına göre 200'den fazla vekilin kayıp olduğu iddia edilirken, sayının daha da artmasından endişe ediliyor. Ankara'da sabahın ilk ışıklarıyla Meclis ve civarında başlayan arama çalışmalarına katılan Jandarma, AKUT ve gönüllü vatandaşlardan şu ana kadar rahatlatıcı bir haber gelmiş değil. TBMM'deki kurtarma çalışmalarına gönüllü olarak katılan isimlerden biri olan Nedim Çoker (34), arama faaliyetlerini Ayrancı ve Tunus Caddesi'ne kadar genişlettiklerini belirterek "Şimdi bakın milletvekili dediğimiz şey, genellikle orta boylu, kilolu ve kel oluyor. bu tarife uyan birini aramak, Türkiye gibi bir yerde inanın çok güç." dedi ve şu ifadeleri kullandı: "Şu an bir kahveye de sığınmış olabilirler, takma sakal bıyıkla otobüse biniyor da olabilirler. Soma'nın tersi yöne doğru herhangi bir istikamete doğru dağılmış olma ihtimalleri yüksek. Arama faaliyetlerini o yönlere doğru yoğunlaştırdık. Herkesten yardım bekliyoruz..." Arama kurtarma çalışmaları yoğun bir şekilde sürerken, meclisin bahçesinde bekleyen vekil yakınlarının yüzlerinden endişe okunuyor. İçeride halasının oğlunun olduğunu belirten bir vekil yakını, kuzeni ile en son dün öğlen saatlerinde konuştuğunu kaydederek "Son konuşmamızda ses tonu hiç iyi değildi. Kendisi 3 çocuk okutuyor. Kabul edilmesin diye el kadırmış olamaz diye düşünüyoruz ama henüz bir haber alamadığımız için endişeliyiz. Cep telefonu da kapanmış. Whatsapp'tan mesaj attım geri dönmedi. İnşallah düşündüğümüz gibi değildir. Dulararımız Muzaffer Abi ve mesai arkadaşlarıyla..." şeklinde konuştu. Meclis bahçesinde bulunan isimlerden bir diğeri olan Meclis Başkanı Cemil Çiçek ise, gazetecilerden gelen, "İhmal olup olmadığına" ilişkin soruları değerlendirdi. Bu tip önerge redlerinin milletvekilliğinin doğasında olduğunu kaydeden Başkan Çiçek, "Maalesef böyle. Yani nedir işte önerge gelir, şöyle bi ön sıraya bakarsın Başbakan ne yapıyor, Bakan ne yapıyor, ona göre kaldırırsın elini, indirirsin" sözleriyle, ihmal iddialarını yalanladı. Çalışmalar neticesinde AKP'li vekillere ulaşılacağına inancının tam olduğunu da sözlerine ekleyen Meclis Başkanı, "Bana sigara kısmında olabilirler gibi geldi. Malum Başbakanımız nedeniyle sıkça toplanılan bir yer orası. İnşallah bi sıkışma olmamıştır orada" dedi. Cemil Çiçek'in açıklamalarının ardından tam umutlar tükeniyor derken, günün en sevindirici haberi AKP Elazığ Milletvekili Hüseyin Gevende'den geldi. Mucize eseri Meclis Restoranı'nda bulunan Gevende, karşısında bekleyen kalabalık halk topluluğu ve basın mensuplarını görünce gözyaşlarına hakim olamazken, sıcağı sıcağına şu açıklamaları yaptı: "Ben o tarihte.. Yani 29 Nisan günü, salonda uyuduğum için herhangi bir şeye el kaldırıp indirmem söz konusu değil. Meclis TV'sinin kayıtlarında da bunlar mevcut. Ancak içeride hala yüzlerce arkadaşımız var. Onların durumunu bilemiyorum. Bi iki tanesine gelin çıkalım dedim ama beni hiç duymuyor gibiydiler. Ben ucuz atlattım. Allah içeride kalanların yardımcısı olsun. Çok zor bi şey..." Arama kurtarma çalışmalarının bölgeye gelen helikopterle halen sürdüğü Ankara'da olağanüstü hal ilan edilmesinin yanı sıra, olay başladığı esnada Ankara'da bulunan Çalışma ve Sosyal Güvenlik Bakanı Faruk Çelik'in ise bizzat Başbakan Erdoğan'ın talimatıyla Ankara'ya doğru yola çıktığı öğrenildi.