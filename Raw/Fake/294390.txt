Suriye’de Silahlanan Yüz Kişilik Grup, Kiminle Ne İçin Savaşacağına Karar Vermeye Çalışıyor... Bundan bir süre önce Suriye'nin Haseke bölgesinde tesadüfen bir araya gelen yaklaşık 100 kişilik silahlı grup, bölgedeki karışıklıkta kiminle savaşacaklarına henüz karar verebilmiş değil. IŞİD'den, Suriye Ordusu'na, PYD'den, Bilmemne Tugayları'na dek tüm opsiyonları değerlendiren örgütün en kısa zamanda iç savaştaki yerini alması bekleniyor... Haseke'de harabe haldeki bir otelin lobisinde grup adına konuşan örgüt sözcüsü Velid el Kutsi (29), şu an için Suriye'nin en genç ve en dinamik ekibi olduklarını vurgulayarak iddialı açıklamalarda bulundu. Örgütün isim seçme ve kimlerle savaşılacağı konusunda çok fazla acele etmek istemediğini ve bu süreçte ince eleyip, sık dokuduklarını ifade eden el Kutsi, şu an sadece düzenli olarak toplanıp tüfekli hareketler serisi yaptıklarını belirttiği konuşmasında şu sözlere yer verdi: "Ülkede herkes silahlandı; en son biz 100 kişi kalmıştık. Dedik bu böyle olmuyor, madem biz de bişeyler yapalım ama işin içine girince biraz karışıkmış. Şimdi IŞİD, Kürtlerle çatışırken Rusya IŞİD'a saldırıyor, ondan boşalan yere PYD geçmeye çalışırken El Nusra işleri karıştırıyor, Faruk Tugayları daha kuzeyde Urfa'ya yakın. İlginç bir tesadüftür ki Urfaspor'un başına da Tugay Kerimoğlu geldi. Onlar da Göztepe'yle dost, Karşıyaka'ya düşman. Yani bi el silah sıksak şurada, Ankaragüçlülerle dahi kapışmaya kadar gidebilir iş... Çok hassas olmalıyız..." Savaş çıkmadan önce komşuluk ettikleri birçok insanla birlikte çıktıkları bu yolda devamlı olarak beyin fırtınası yaptıklarını da sözlerine ekleyen genç girişimci, bölgede öncelikle Kürtlere saldırmayı planladıklarını ancak çeşitli sebeplerden dolayı vazgeçtiklerini itiraf etti. Velid el Kutsi, "Ya şimdi Kürtler'e saldırsak  Türkiye, Araplar ve IŞİD sevinir ama diğerleri kızar. IŞİD'e saldırsak, bu sefer Türkler ve Araplar kızar. Cidden çok zor kararlar bunlar." ifadelerini kullanırken, rastgele bir hedef seçip dalmalarının da ihtimaller dahilinde olduğunu kaydetti. 50'şer kişiden 2 gruba bölünerek, kendi aralarında savaşmalarının da bir başka seçenek olduğunu dile getiren örgüt sözcüsü, deadline olarak ise kendilerine 2016 yılbaşını seçtiklerini açıkladı. Yanlış anlaşılma ihtimali üzerine  "Deadline derken, yani öyle değil arkadaşlar, yani en geç 1 Ocak'ta bu işler belli olur." diyerek düzeltme yapmak zorunda kalan el Kutsi, basın mensuplarının ısrarlı sorularına rağmen örgüt ismi konusunda herhangi bir ipucu vermedi. "Valla şimdilik siz 'Velid'in Aslanları'  veya 'Kutsi ve Dadaşlar' falan yazın ama daha sonra isim ve logo konusunda gerekli bilgilendirmeleri yapacağız" diyen Velid el Kutsi, daha sonra ordu jimnastiği silahlı hareketler serisine katılmak üzere arkadaşlarının yanına gitti.