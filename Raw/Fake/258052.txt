Yüksek Seçim Kurulu, Nijerya'ya Kurulan Sandıkların İçerisinde Türkiye'ye Giriş Yapan 12 Mülteciyi Sınırdışı Etmek İçin Harekete Geçti Seçimlere sadece 3 gün kala yurtdışı temsilciliklerde Türkiye'nin yeni cumhurbaşkanını belirlemek için oy verme işlemleri sürerken, Nijerya'dan yurda ulaşan sandıklardan çıkan 12 adet mülteci YSK'da şok etkisi yarattı. Sınırdışı edilmeleri için gerekli yasal süreçleri başlatılan mülteciler, getirildikleri Yabancılar Şubesi'nde verdikleri ilk ifadede “Yeni Türkiye'de umarım bize de yer vardır, neticede yepisyeni ülke. Hadi eski Türkiye olsa, tamam biz de gelmezdik ama... Yeni bu...” sözlerine yer verdi. 12 kişilik grup, Afrika'nın incisi Nijerya'dan gelen sandıklarda 3 adet zarf kaldığını belirtirken, geri kalan geçerli oyların bir bölümünü yolda yediklerini itiraf etti. Ankara Emniyet Müdürlüğü Yabancılar Şubesi’nde sorguları süren 12 kişilik Nijeryalı grup, verdikleri ifadelerde bir hayli zorlu geçen yolculuklarının detaylarını aktardı. Emniyete yakın kaynaklardan alınan bilgilere göre, başkent Abuja’da sandığa girdiği tespit edilen Akene Monueke, öncelikle seçimin tüm Türkiye’ye hayırlı olması dileklerini ileterek ifadesine başladı. İlk kez denenen yurtdışında oy kullanma uygulamasının henüz kimi aksaklıklara sahip olduğunu belirten Monueke “Yani açık söyliyim sandık güvenliği pek iyi değil. O kadar mesafeyi kelle koltukta geldik resmen” sözleriyle dert yandı. Sınırdışı edilmeleri gibi bir olasılığı asla kabul etmeyeceklerini de ekleyen Monueke, “Valla kimse heveslenmesin, ben ve 11 arkadaşım resmen sandıktan çıkmış durumdayız. Hiç kimsenin milli iradeyi yok saymaya hakkı olamaz” diyerek, Türkiye’de kalacaklarına inançlarının tam olduğunu vurguladı. Nijerya’dan gelen kafilenin içinde bulunan bir başka isim Tudani Udowawa da ifadesinde “Ben kendi kabile şefimin seçiminde de Uzun Adam’a verdim. Gelin, şu vatandaşlık işlemimizi yapın, hep birlikte milletin adamını köşkte görelim” diyerek Erdoğan’a destek verdiklerini açıkladı. Udowawa, “Hayır zaten Ekmek için Ekmeleddin denilerek maalesef biz Nijeryalılarının saf duygularıyla oynandı. Resmen yanlış yönlendirildik. Sandığa bi girdik ki peeeh nerde ekmek, sırf zarf” şeklindeki açıklamasıyla da çatı adaya yönelik eleştirilerini dile getirdi. Yolculuğun bir hayli uzun ve zorlu geçmesinden ötürü zarfların bir bölümünü yemek zorunda kaldığını da itiraf eden Udowawa, “Şimdi şöyle, yediğim geçerli oy sayısı 17. Adaylara göre dağılım; Tayyip Erdoğan 9, Ekmeleddin İhsanoğlu 5, Selahattin Demirtaş 3. Siz bunları toplama ekleyin, hak geçmesin” sözleriyle ifadesini noktaladı. Nijeryalıların Emniyet’e teslim edilmesinin ardından konuya dair kısa bir açıklama yapan YSK ise, ilk yurtdışı oy kullanma sürecinde çeşitli karışıklıkların yaşandığını kabul etti. 12 kişilik grupla ilgili olarak bir tasarruf yetkisine sahip olmadıklarını kaydeden YSK Başkan Yardımcısı Bekir Kumlular, konuyu bundan sonrasında Emniyet’in çözeceğini vurguladı. Kumlular, “Yani tabi bu mültecilerden ötürü olayın hep kötü yönünü görmemek lazım, çok hoş sürprizler de oldu. Örneğin, Almanya’dan gelen sandıklardan çikolata çıktı. Sağolsun gurbetçilerimiz alışkanlıktan tabi buraya boş göndermemişler sandıkları. Şu kolumda gördüğünüz radyolu saat de yine kendilerinden” sözleriyle vatandaşlık görevini fazlasıyla yerine getiren seçmenlere teşekkürlerini iletti. Son olarak Alaska’da oy kullanabilmesi için sandık kurulan tek seçmene de seslenen Bekir Kumlular “Ya o noktada tabi bizim de eksiğimiz oldu, görevli yollamadık. Tek bir kişi neticede, atar oyunu geri yollar dedik gelin görün ki aldığımız bilgiye göre kayıtlı seçmenimiz Rıza Erlebaş sandığı alıp kaçmış. Rıza, oğlum Facebook’tan buldum seni, sandığın içine eski musluk başı, pense, İngiliz anahtarı falan koymuşsun. Oğlum zimmetli lan o, yolla onu geri. Ben sana alet kutusu alıcam söz” çağrısında bulunarak sözlerine son verdi.