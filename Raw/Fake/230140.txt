Finlandiya'da Güzel ve Güneşli Havalar, Yaşamı Olumsuz Yönde Etkilemeye Devam Ediyor Finlandiya'da hafta içine denk gelen güzel havalar, tüm ülkede hayatı olumsuz etkiledi. Toplu taşıma araçlarını terk ederek hususi araçları ile yola çıkan Finliler trafikte uzun kuyrukların oluşmasına neden olurken, açık alanda ne yapacağını tam olarak kestiremeyen vatandaşlar güneşli havaya hazırlıksız yakalandı. Bazı feribot seferleri ise olumsuz hava koşulları gerekçesiyle iptal edildi. Ağır kış şartlarının hüküm sürdüğü Finlandiya, iki gündür etkisini göstermekte olan güneşli havalar nedeniyle zor saatler geçiriyor. Hava sıcaklığının yer yer 15 dereceyi geçtiği Helsinki'de Vali Mika Jahnen yaptığı açıklamada vatandaşlardan acil durumlar haricinde dışarı çıkmamalarını rica ederken, ''Yani biliyorum, içiniz gidiyor dışarı çıkmak için ama alışık olduğunuz bir durum değil, kendinizi zorlamayın. Tam hastalık havası bunlar'' diyerek durumun ciddiyetine dikkat çekti. Finlandiya Afet Koordinasyon Merkezi FAKOM ise kamuoyuna son iki gün içerisinde yaşanan talihsizliklerin bilançosunu aktardı. Aşırı trafikten dolayı gerçekleşen 32'si maddi hasarlı toplam 87 kaza, 12 güneş çarpması ve göllerde incelen buz seviyesi nedeniyle 4 kişinin kayıp olduğunu açıklayan FAKOM Başkanı Samuli Meitenen, şu ifadeleri kullandı: ''Maalesef özellikle kış lastiklerinden ötürü yer yer ciddi kazalar yaşanmış durumda. Bire bir trafiğin içinden gelen bu kazaların yanısıra bir de dolaylı yoldan yaralanmalar var. Güneşli havada aracın tamamen açık camdan sol kolun sarkıtılarak kullanılması gerekiyor. Vücut rüzgarı, ferahlamayı ancak bu sayede devir daim ettirebiliyor... Maalesef insanımız bu bilgiden yoksun,  kapalı araçta kaldığı için boğulma tehlikesi yaşayanlar oldu sırf bu yüzden. Ne diyelim, ülke olarak hazırlıksız yakalandık...'' Finlandiyalı vatandaşların özellikle sosyal medya üzerinden tedbirsizlikle suçladığı yerel yönetimlerde ise acil durum ilan edilmiş durumda. Helsinki, Lahti, Turku ve Tampere gibi büyükşehirlerde sokaklardaki buzlama çalışmaları sabah saatlerine değin sürerken, uzayan metrobüs kuyrukları sabırları taşırdı. Yapılan eleştirilere karşı en sert tepkiyi gösteren isimlerden biri olan Lahti Belediye Başkanı Melite Goktenen konu hakkında ''Arkadaş, ülkede metrobüs yok. Sen ne diye orada kuyuruk oluyosun? Senelerce de dursan gelmeyecek o metrobüs... Mis gibi ulaşım sistemimiz var ne metrobüsü? Ona niye yatırım yapalım" açıklamalarını kullanırken,  belediye binasının önünde basın mensuplarına içini döktü. Son 30 yılın en  güneşli günlerinin yaşanmasına rağmen 2 doktor, 4 hemşire, 2 laborant, 10 psikolog 4 şoför, 1 temizlik personeli olmak üzere toplam 23 personeli görevlendirererek ellerinden geleni  yaptıklarını ifade eden Belediye Başkanı, bölgede sadece kızaklı ambulans olmasının kendi sorumluluklarında olmadığını kaydetti. ''Eh yani, o kızaklı ambulansların asfaltta gitmeyeceği belli, gidin sağlık bakanlığından sorun bunu hesabını'' diyen Melite Gökçönen,  Lahtilileri güneş gözlüğü takmadan dışarı çıkmamaları konusunda da uyarmayı ihmal etmedi. Sıcaklıkların hafta sonuna kadar mevsim normallerinin üzerinde olacağı bildirilen Finlandiya'da, güneşli havaların tadını çıkaran ise yine çocuklar oldu. Sokaklarda içlik giymeden doyasıya dolaşmanın keyfini yaşayan Finli çocuklar,  gece geç saatlere kadar sokaklarda dolaşırken, ülke genelinde  okulların tatil edilmesi ise coşkuyu artırdı.