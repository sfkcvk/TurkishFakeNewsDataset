Günlüğü 60 TL'den Kiralık Kurbanlık Hizmeti Veren Şirket, Bayram Öncesi Talebe Yetişmekte Zorlanıyor Artan fiyatlardan ötürü kurbanlık satın alamayan dar ve orta gelirli ailelere kurbanlık kiralama hizmeti veren ‘Kur-Kir ‘ Kiralama şirketi, yaklaşan bayram öncesi taleplere yetişmekte zorlanıyor... Portföylerinde her türden kurbanlık hayvana yer vererek müşteri odaklı bir hizmet anlayışı içinde olduklarını belirten Kur-Kir Yönetim Kurulu Başkanı Sadullah Ergeçti, sektöre giriş amaçlarını ise şu sözlerle anlattı:  “Kurbanlık fiyatları sizin de bildiğiniz gibi bu sene el yakıyor. Vatandaş hayvan fiyatlarını duyunca, helikopter sesi duymuş Vietnam Sendromlusu gibi kaçacak delik arıyor. Ancak insanımızın her şeye rağmen gururlu da bir yapısı var. İnat edip, elaleme “bu yıl kurban alamamışlar” dedirtmemek için, krediyle borç harç kurbanlık almaya çalışıyor. Biz de pazardaki ihtiyacı görüp vatandaşımızın bütçesine uygun bir alternatif sunabilmek amacıyla bu işe giriştik. Günlüğü 60 ila 120 TL arasındaki değişen fiyatlarla kurbanlık kiralıyoruz. Şu ana kadar da talepten oldukça memnunuz." Şu an ülkedeki tek kurban kiralama şirketi olmaları sebebiyle pazarın hepsine hakim olduklarının da altını çizen deneyimli girişimci, henüz sadece İstanbul sınırları içinde hizmet verdiklerini ancak önümüzdeki yıldan itibaren farklı şehirlerde şubeler açmayı planladıklarını da sözlerine ekledi.  Ergeçti, vatandaşların kiralama sayesinde kurban bayramını çok daha ucuza atlatabileceklerinin altını çizerken, sistemin çalışma prensiplerini ise şöyle özetledi:  ''Kiralık kurbanlığımızı müşteri nereye isterse en geç 24 saat içinde bir telefonla oraya getiriyoruz, süresi bitince de alıp götürüyoruz. İster kapısına bağlayıp ataması yapılmış öğretmen kız anası gibi havasını atsın, isterse birlikte selfie çektirip sosyal medyadasında paylaşsın. Fiyatlarımız sezon boyunca sabit, ama istenirse geleneğin yaşatılması için mizansen olarak pazarlık da yapabiliyoruz. Ayrıca sürümüzü takip edebilmek için hayvanlarmıza entegre ettiğimiz GPS sistemi ile de 24 saat kesintisiz bir şekilde izleme yapıyoruz. Kurbanlıklarımızın tamamı sigortalı olduğu için başlarına bir şey gelmesi halinde bile müşteriye bir fiyat farkı yansımıyor. Ha ama dayanamayıp kesen olursa o ayrı. O zaman kullanıcı hatasına giriyor olay. Eti müşteriye bırakıp kurban bedelinin tamamını tahsil ediyoruz."   Kurban Bayramı öncesi haber kanallarına yönelik de çalışmaları olduğunu söyleyen Sadullah Ergeçti, son olarak şunları kaydetti: "Ülkede kurbanlık alan azaldığından, haliyle elinden kaçıran da az oluyor. Bir kurban bayramı geleneği olan 'E-5'e dalan boğa dehşet saçtı' haberleri maalesef giderek kayboluyor. Şirketimiz bu yönde oluşan haber açığını da özel olarak eğitilmiş boğalarımızla kapatmayı amaçlıyor. Boğalarımız verilen eğitim sayesinde sahibinin elinden kaçmış kurbanlık gibi hareketler yaparak istenilen dozajda dehşet saçabiliyor ve yine bu boğalarımızı gerçekte olduğu gibi birbirinden gerzek tekniklerle yakalamaya çalışan kalifiye elemanlarımız da mevcut. Böyle son derece deneyimli bir kadro ile her türlü haber kanalına ücreti karşılığı 7/24 hizmet verebiliyoruz..."