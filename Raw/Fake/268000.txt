3. Köprüyü Çekemeyen Dış Mihraklar, Misilleme Olarak Mars'a İnme Hazırlığında. Gerginlik Büyüyor... Türkiye’nin son yıllarda yakaladığı muazzam yükselişi engellemek isteyen dış mihraklar bir kez daha sahneye çıktı. Bir süre önce kuyruklu yıldıza sonda yollayan Avrupa Uzay Ajansı’nı takiben bugün de NASA, Mars yolculuğunun ilk denemesi olarak görülen Orion uzay mekiğini fırlatmaya çalıştı. AK Parti hükümeti tarafından “Tamamen bizi çekemediklerinden, kıskançlıktan, fesatlıktan yapılmış küstahça bir girişim” olarak nitelendirilen deneme henüz başarıya ulaşabilmiş değil… Orion hamlesinden sonra harekete geçen AKP’li kurmaylar, Nasa’nın Mars’a araç gönderme hazırlığının 3. Havalimanı ve 3. Köprüye karşı bir misilleme olup olmadığını masaya yatırmak için öğlen saatlerinde acil olarak toplandı. 3.5 saat süren toplantı sonunda bir açıklama yapan AKP Bilim ve Teknolojiden Sorumlu Genel Başkan Yardımcısı Tayyar Gürel, vatandaşları müsterih olmaya davet ederken; “Bizim icraatlerin yanından geçemez arkadaşlar. Biz araştırdık, bir kere araç insansız. İnsansız olduktan sonra uzaya gitsen ne, Marsa gitsen ne? Ama üçüncü köprü öyle mi? Ücreti mukabilinde, dilediği kadar insan geçebilir. niye? Çünkü biz insanımızın hizmetindeyiz, biz milletimizin derdindeyiz ama bunların niyetleri başka" sözleriyle Nasa’nın bu hamlesinin sırf göz boyama amaçlı olduğunu vurguladı. Mevcut konjonktürde Uzaya araç yollamanın doğru bir hamle olmadığını da ifade eden Gürel, “Mars'a gitmek değil kardeşim zaten. Gidersin, onda bi şey yok. Ha ama Mars'ı Halkalı'da Marmaray'a bağlayabilecek misin? Diyelim onu yapamadın, Zincirlikuyu'dan metrobüs aktarmasını sağlayabilecek misin? Yok. Ama millet senden bunları bekliyor” Sözleriyle Nasa’nın geleceğe yönelik bir planı olmadığını ifade etti. Uzaya araç yollamaktaki asıl maksatlarının da 3. Köprü inşaatını yukarıdan takip etmek ve Yeni Türkiye’yi bir nebze gözetim altında tutmak olduğunu da sözlerine ekleyen Gürel, konuşmasına şu sözlerle devam etti: "Gördüğünüz gibi durum açıkça ortada. Artık gidip tepeden bizim 3. köprü inşaatını mı gözetlemeye çalışacaklar, dünya liderliğini cumhurbaşkanımıza kaptırdıkları için Mars'ta mı şanslarını deneyecekler bilmiyoruz. Günahları boyunlarına, zamanla bunların hepsini görücez inşallah. Ama yani hasetin, kıskançlığın bu kadarına pes doğrusu..." Tüm gün boyunca kalkış için denemeler yapan ancak başarıya ulaşamayan Nasa'daysa gerginlik hakimdi. "Ben dedim, Türkiye'nin arkasından iş çevirmeye kalkarsak böyle olur dedim. Bunların ahını almamak lazım dedim. Dinletemedim… Buyur fırlatamadık işte. Böyle hasetle, kıskançlıkla iş yapılmaz. Allah o işi bozar" diyen Nasa Başkan Yardımcısı Jonathan McFlee, denemelere devam etmemeleri gerektiğine inandığını kaydetti. Son olarak ABD'nin öncelikle yetersiz AVM sayısını arttırıp, artık hayli eskiyen Beyaz Saray'ı yenilemesi gerektiğini sözlerine ekleyen McFlee "Yani daha bunları bile yapmadan olmaz ki bu iş. Saray yapamadan 3. köprü yapamadan uzaya araç fırlatıyosun, nerde görülmüş? Ha n’oldu, elimizde patladı işte" şeklinde itirafta bulunan McFlee’nin moralinin bir hayli bozuk olduğu da gözlerden kaçmadı…