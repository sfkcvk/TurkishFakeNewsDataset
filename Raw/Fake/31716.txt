"Sakat" ve "Özürlü" Sözcüklerinden Sonra, "Engelli" Sözcüğü de Rencide Edici Olduğu Gerekçesiyle Değiştiriliyor Tamamı sağlam üyelerden oluşan Toplumsal Duyarlılığı Yaşatma ve Geliştirme Derneği(TODAYGED), vücutlarındaki bazı uzuvlarını doğuştan veya sonradan kullanamayan vatandaşlarımızı rencide ettiği gerekçesiyle, "engelli" kelimesinin değiştirilmesi için düğmeye bastı. 
 
90'lı yıllardın ortalarına doğru "özürlü" sözcüğünü de sakıncalı bulmaya başlayan dernek, "Ne özürü? Özür dileyecek bir şeyleri yok onların..." yaklaşımı ile bu sözcüğün de tedavülden kaldırılmasını sağladıktan sonra, onun da yerine "engelli" sözcüğünü getirerek önemli bir toplumsal misyonu daha tamamlamıştı. TODAYGED şimdilerde ise, "Onlar engelli değil, engelleri yaratan aslında bizleriz" sloganıyla "engelli" sözcüğününün yerine konabilecek yeni bir sıfat arayışına girdi. 
 
"Toplum ve çağ değiştikçe, kullandığımız kelimelerin de değişip çağa ayak uydurması kaçınılmaz. Yurdumuzda olmasa da, Amerika'dan hepimizin bildiği "zenci" kelimesi örneği var mesela. Eskiden köle, zenci, marsık, pislik şeklinde giden kelimeyi, sırasıyla önce renkli anlamında 'colored', siyah manasına gelen 'black' ve en nihayet de 'Afrikalı Amerikalı' gibi bir tabire çevirme ihtiyacı hissettiler. Şimdi zenci derseniz adamın anasını ağlatıyorlar." diyen Tekin Payidar, bu sistemin bugün tüm gelişmiş ülkelerde bu şekilde işlediğinin altını çizdi. 
 
"Bizim de temel amacımız, sakat, özürlü ve engelli ile çıktığımız bu çağdaşlaşma yolculuğunu daha modern, daha şık bir sözcükle sürdürmek..." sözleriyle açıklamalarına devam eden Payidar, "engelli" tabirinin yerine kullanılması düşünülen alternatiflerin bazılarını da kamuoyu ile paylaştı. 
 
Böyle önemli bir konudaki duyarsızlıkları sebebiyle "vazgeçmeyenlere" biraz da kırgın olduklarını gizlemeyen TODAYGED Temsilcisi, "Biz kendilerine telefon ve e-posta ile defalarca ulaşmaya, fikirlerine danışmaya çalıştık. Kendileri her nedense bu konudaki tüm çabalarımıza karşı sanki ayak diretiyor gibiler. Şahsen ben en az 5-6 defa aradım, her seferinde yetkililerden kimse yok, toplantıdalar, gelmeyecekler gibi kaçamak cevaplar aldım.", sözleriyle istenen diyalog ortamının bir türlü oluşamamasından dert yandı. 
 
Açıklamasını, "Bir sürü e-posta gönderdik, en sonunda bir tane cevap gelmiş onda da 'Lütfen artık bize iyilik yapmaya çalışmayın' yazıyor." diyerek sürdüren Payidar, "Anlıyorum, kendileri kampanyamızın başarılı olmasından pek umutlu olmayabilir, ama TODAYGED'in bundan önce başardıkları da ortadayken, ben böylesi uzlaşmaz bir tutumu gerçekten çok incitici ve rencide edici buluyorum." şeklinde konuştu.