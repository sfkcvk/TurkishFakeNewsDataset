Fitch ve Moody's İle İlişkileri Kesen Erdoğan, Türkiye'nin Kredi Notunu da A+ Olarak Açıkladı... Moody’s ve Fitch’in Türkiye’nin kredi notunu “durağan” olarak göstermesine Çankaya köşkünden tepki gecikmedi. Şirketlerin not verirken siyasi davrandığını, böyle devam ederse kendileri ile ilişkileri keseceğini söyleyen Cumhurbaşkanı Recep Tayyip Erdoğan; “Kardeşlerim bunlar neyi nasıl hesaplamışlar belli değil. Hasılayı alıp topluyor, milli geliri alıyor çıkarıyor. Sonra da kendine göre bir şey buluyor. Bir kere onca rakamı topladıktan sonra sen nasıl gittin de harf buldun? Böyle şey olmaz. Yeni Türkiye’de bu oyunlara yer yok” sözleriyle, bundan sonra Türkiye’nin kredi notunu kendisinin hesaplayacağını müjdeledi… Türkiye’nin artık kimseden not dilenecek durumda olmadığını söyleyen Erdoğan, First Lady ile oturup akşam iki saatte gereken notu kendilerinin hesaplayabileceğini iddia etti. CHP iktidarı döneminde vatandaşlara her ay tek tek vergi iade zarfı doldurtulduğunu hatırlatan Erdoğan “O zulmü her vatandaşım gibi ben de yaşadım. İdmanlıyım. Gerekirse hanımla başbaşa verir, akşam yemekten sonra takır takır hesaplarım. Benim vatandaşım neden elalemin verdiği kredi notuyla sınanıyor? Böyle cihan devleti mi olurmuş?” sözleriyle, Cumhurbaşkanı olarak taşın altına elini koymaktan çekinmeyeceğini ifade etti. Moody’s ve Fitch’in kredi hesabını eski Türkiye’ye göre yaptığını söyleyen Erdoğan, bu kuruluşların işleri savsakladığı için notun B- çıktığını kaydetti. Not açıklandığından beri kendisinin de hesap yaptığını, 10 hesabın 10’unda da Türkiye’nin kredi notunu A+ olarak bulduğunu belirten Erdoğan, konuşmasına şu sözlerle devam etti: “Neymiş, B-'ye düşürmüşler, efendime söyliyim CC vermemişler. Bakın burada mesele o not değil. Biz gerekirse yaz okuluna gideriz, bi dönem uzatırız, onu da toparlarız. Ama bunların amacı farklı amacı! Ey Fitch, Ey Moody’s, madem senin amacın farklı, hiç kusura bakma o hesap makinesini bırakacaksın, gelip burada partini kuracaksın...” Herkesin önünde kredi notunun nasıl hesaplandığını gösteren Cumhurbaşkanı Erdoğan, “Bakın arkadaşlar, şimdi burada ben yapıyorum ama siz mutlaka kendiniz evde tekrar edin. Anlamadığınız yer olursa da sorun” derken, Türkiye’nin kredi notunu da şu şekilde hesapladı: "Dış ticaret: Pekiyi, İç Ticaret: Pekiyi:, İşler: Çok iyi hamdolsun, Sözlü:5. Var mı buraya kadar anlaşılmayan bir şey? Yok. E Toplayın madem bunların hepsini, n’oldu? A+... İşte aynen böyle.." Kredi notunu A+ açıkladıktan sonra son olarak genel görünümü de ‘Yatırım yapılması riskli’den ‘Valla kaybeden siz olursunuz’a yükselttiğini söyleyen Erdoğan, yeni hükümet istediği gibi çalıştığı takdirde görünümü ‘İşinize gelirse’ seviyesine bile yükseltebileceğini müjdeleyerek basın toplantısını noktaladı.