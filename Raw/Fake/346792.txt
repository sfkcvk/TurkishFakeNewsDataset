Esnaf ve KOBİ'lerden Hükümete Destek Hamlesi: Kriz Algısı Oluşturmamak İçin Sıra İle Batacaklar... Ekonomik olarak zor günler geçiren Türkiye'de hükümete bir destek de esnaf ve KOBİ'lerden geldi. Türkiye'nin dış borç yükünün önemli bir kısmını omuzlarında taşıyan ve ciddi bir tedbir alınmadığı takdirde yüksek kur nedeniyle önümüzdeki aylarda iflas etmeleri beklenen küçük ve orta boy işletmeler, ülkede kriz olduğu algısına mahal vermemek için sırayla batma kararı aldılar.  Türkiye Esnaf ve Sanatkarlar Odası ve KOBİ'ler Birliği tarafından yapılan ortak açıklamada, üye işletmelerden batma konusunda acelesi olanlara öncelik verecek şekilde iflasların zamana yayılarak kriz algısının önüne geçileceği ifade edildi. Bu doğrultuda inşaat ve enerji sektörlerinde faaliyet gösterenler başta olmak üzere firmaların toplam bilanço ve döviz cinsinden borçlarına göre sıralanmaları için gerekli çalışmaların başlatıldığı da belirtilen açıklamada, iflasların KOBİ'ler için günde 500'den, esnaflar için de günde 2000'den fazla olmayacak şekilde düzenlenmesi için matematiğin tüm olanaklarının seferber edildiğine vurgu yapıldı. Aynı zamanda lokasyon bazlı olarak da sıralama yapılacak olan yeni düzenlemeyle, aynı bölgede ya da AVM içerisinde faaliyet gösteren işletmelerin de aynı gün içerisinde kepenk kapatmalarının önüne geçilmesi hedefleniyor. Çakışmanın kaçınılmaz olduğu durumlarda ise aynı anda kepenk kapatacak işletmelerinden bir tanesi iflas açıklarken, diğerleri ''Taşınma nedeniyle kapatıyoruz'' yazısı asarak yine kriz algısının önüne geçilecek. Gelişme hükümet cephesinde memnuniyetle karşılanırken, Hazine Müsteşarı Fatih Kalyoncular, iflasların belli bir düzene bağlanmasının ekonomide istikrar algısını da beraberinde getireceğine dikkat çekti. Hükümet adına esnaf ve KOBİ'lere duyarlı tavırlarından dolayı teşekkür eden Kalyoncular, ''Büyükleri zaten teşviktir, yapılandırmadı, vergi affıdır falan bir şekilde elimizden geldiğince kurtarırız ama küçükler için ne yapacağımızı biz de tam kestiremiyorduk. Onlar tabiri caizse biraz Allah'a emanet durumdaydı. Böyle beşer onar batarlarsa çok fazla göze batmayacaklarına inanıyoruz.'' sözleriyle de bu kritik süreçte herkesin taşın altına elini koyması gerektiğini ifade etti.