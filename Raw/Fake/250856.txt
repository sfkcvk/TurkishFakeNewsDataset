Miss Turkey 1997'nin Blendax Güzeli İsyan Etti: “Yeter senelerdir şampuan gönderdiğiniz... Allah belanızı versin bi dizi teklifiyle gelmediniz...” Türkiye’nin en güzel kızının belirlendiği Miss Turkey 2014 dün gece tüm ülkeye bir kez daha büyük bir heyecan yaşatırken, 1997’nin tescilli güzellerinden Gizem Bade Aksoylar’ın (34) kapıları yumruklayarak yarışmanın yapıldığı salona girmeye çalışması geceye gölge düşürdü. Özel güvenlik ekiplerinin güçlükle kapıdan uzaklaştırdığı Aksoylar, yarışmacılara ve jüri üyelerine ardı ardına boş şampuan şişeleri fırlatırken, olaylarda yaralanan olmadı. Salon önünde bulunan magazin muhabirlerine yaptığı açıklamada, ortaya koyduğu eylemi açıklayan deneyimli güzel, “Ömür boyu yetecek şampuandan başka elime nah geçti arkadaşlar. Evet, koca bir nah... Ama ben o jüriye yedirmezsem saç kremlerini bana da Gizem demesinler” sözleriyle kararlılığını ortaya koydu. Gazetecilere yaptığı açıklama esnasında sık sık sinirlendiği gözlenen Gizem Bade Aksoylar, yaşadığı acı dolu yılları aktararak konuşmasına başladı. Tescilli güzel, “1997 yılında ben de girdim bu yarışmaya. Tuttular Blendax Güzeli seçtiler beni. O tarihten beri düzenli olarak evime saç bakım ürünleri yollanıyor arkadaşlar. Bir tane dizi teklifi yok, Allah için önde Hürrem Sultan yıkansın sen arkada şampuanla da olsa görün diyen yok. Akasya Durağı’nın bile bir bölümünde yıkanan kadın vardı ve o ben değildim...” sözleriyle aldığı ödülün hemen hemen hiçbir işe yaramadığını aktardı. Ödülün maddi yönüne de değinen Aksoylar, “Babam elimden tuttu sağolsun, Bostancı’da açık şampuan işine girdik. Malı bedava alıyoruz, ufak bir karla piyasaya sürüyoruz. Hiç olmazsa ev dönüyor” diyerek güzellik kariyerinde geldiği noktayı gözler önüne serdi. Yarışmanın hemen ardından Meksika’da düzenlenen Miss Shampoo of Universe’de ülkemizi temsil ettiği hatırlatılan tescilli güzel, yurtdışı tecrübesini de şu sözlerle aktardı; “Tabi, tabi temsil ettim orda da. Çeşitli ülkelerden gelen benim gibi 30 kadar şampuan güzeline ilk gün salon girişine serilecek kırmızı halıyı yıkattı şerefsizler. Ertesi gün de baktım organizatörün arabası kirlendi diye adam topluyorlar, kaçtım otelden” Açıklamaları devam ederken güzellik yarışmasının dağıldığını fark eden Aksoylar, gazetecilerin yanından hızla ayrılmasının ardından jüri üyelerine yeniden şampuan şişesi fırlatmaya başladı. Dört özel güvenlik elemanının güçlükle olay yerinden uzaklaştırdığı Aksoylar’ın son olarak “Sizi bulacam lan, 1997 jürisinden o Hıncal’ı da bulacam, hepinizi şampuanla boğucam” şeklinde bağırdığı görüldü. Gizem Bade Aksoylar’ın durumu başta olaya tanık olan magazin muhabirleri olmak üzere herkesin adeta yüreğini dağlarken, akıllara eski güzellik yarışmalarının kayıp isimlerini getirdi. İşte geçmiş yarışmalarda derece elde etmelerinin ardından bugün kayıplara karışan diğer kimi güzellerin basına aktardığı hikayeleri;  O sene niye öyle oldu, dönemin şartları mı böyle gerektirdi bilmiyorum ancak 66'da Vita güzeli oldum ben. Sonra da zaten evime istiflediğim yağdan mı bilmem, kilo aldım. Bi yerden sonra da iyice salınca, güzellik müzellik de kalmadı doğal olarak...  Aslına bakarsanız bu konularda konuşmayı istemiyorum ama... Finallerden sonraydı. Telefon çaldı. Jüridenmiş kendisi, bana özel ödülü varmış. Neyse işte, sonrası malum... Allah belasını versin şerefsizin...  Valla ben yarışma diye bir şeylere katıldım, hatta birinci de oldum ama ne yazık ki ekranlarda kendimi göremedim. Niye böyle oldu, sorumluları kim, emniyette hesap verirler umarım...  O sene ilk 4'e giremesem de, play-off'lara kalıp, elemeli güzellik yarışmalarında başarı elde etmiştim. Sağolsun o sayede bir iki filmde rol alıp, dünyalığımı yapmış oldum. Rabbime şükürler olsun...  Valla bana böyle baya taç da taktılar ama hala dalga geçtiklerinden şüpheleniyorum...