Üç Kuruşluk Birikimini de Bitcoin'de Yitiren Genç, Dünya Malından Geçti... Arkadaş çevresinin baskısı sonucu hayatında ilk kez Bitcoin alan üniversite öğrencisi Mahsun Güven (21), Bitcoin'in beklenmedik düşüşü sonrası tüm yatırımını kaybedince dünya malından geçti. Para kullanmayı dahi reddeden genç, alışverişlerini takas yoluyla yapmaya başladı. Bitcoin'in sürpriz bir şekilde değer kaybetmesinin ardından kabuklarına çekilen bahtsızlar, bir bir ortaya çıkmaya başladı. Arkadaşlarının: "Bitcoin çağın para birim oldu artık, biz paramızı üç ayda yediye katladık, mutlaka almalısın." şeklindeki ısrarlarına dayanamayarak tüm birikimini Bitcoin'e yatıran Mahsun Güven adlı üniversite öğrencisi, tüm parasını kaybettikten sonra girdiği bunalımdan ermiş olarak çıktı. Bir süre arkadaşlarını ve kendisini suçlayıp hayata küsen Güven, dünya malının tamamen yalan olduğuna hüküm getirirken, parayı ise tamamen hayatından çıkardı. Oldukça zorlu psikolojik süreçlerden geçtiğini söyleyen Güven, para kullanmayı bıraktıktan sonra adeta yeniden doğmuş gibi hissettiğini belirterek şöyle devam etti:  "Zaten moral olarak berbat durumdayken arkadaşlarımın 'Senin cenabetliğin yüzünden oldu' diyerek üzerime gelmeleri sonucunda iyice bunalıma girdim. Bu süreçte içime kapanığ tüm varoluşumu, insanlığı, toplumu sorguladım. Neyin mücadelesini veriyoruz ya biz? 3 günlük dünyada mal mülk peşinde niye kendimizi heba ediyoruz? Sultan Süleyman'a kalmamış bana mı kalacak falan derken sadece Bitcoin değil tüm para birimlerinden tiksindim. Para kelimesini duymaya bile tahammül edemiyorum artık..." Takasla alışverişe başladıktan sonra kafasının oldukça rahatladığını belirten Güven, "Sonuçta bu yöntemi atalarımız yıllarca kullanmış. Baktığın zaman kafaları da bizden daha rahattı. Yani görmedim tabii ama öyledir diye tahmin ediyorum Gıda alışverişlerimi yapmak için kıyafetlerimi ve diğer bazı özel eşyalarımı kullanıyorum. Başlarda reddetseler de bakkallar zamanla tekliflerime sıcak bakmaya başladı. Dün yazlık parmak arası terliklerimi verip meyve-sebze ihtiyacımı karşıladım mesela. Bugün de dede yadigarı atımızı götürüp Iphone X almayı deneyeceğim" sözleriyle ileriye dönük yatırım planlarını aktardı.