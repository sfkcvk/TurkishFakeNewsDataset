Bir Mezunlar Buluşması Daha, Kimsenin Bir Baltaya Sap Olamadığının Anlaşılması İle Mutlu Bir Şekilde Sonlandı İstanbul Esentepe Osman Fehmi Canerdem Lisesi 2003 yılı mezunlarından oluşan 14 kişilik grubun yıllar sonra Beşiktaş’ta bir cafe’de düzenlediği toplantıya, aralarında kimsenin doğru düzgün bir yere gelmemiş olmasının yarattığı huzur damgasını vurdu. Herkesin öncelikle karşı tarafı tartarak başladığı gecede, zamanında okulun en güzel kızı olan Gamze'nin aldığı kilolar, sınıfın en çalışkanlarından biri olan Atakan'ın internet kafede ömrünü çürütmesi ve dönemin popüler kızlarından Esra'nın mutlu evliliğini boşanmayla bitirmesi gizli bir sevinçle karşılanırken, saat 22.30 sularında evlerine dağılan eski dostlar, "İyi ya, kimse belini doğrultamamış" duygusuyla geceyi mutlu bir şekilde noktaladılar. Lise yıllarının en çok ümit vaat eden isimlerinden Cenk Sayik (28)'in Facebook üzerinden defalarca organize etmeye çalışmasına rağmen her defasında başarıyla ertelenen buluşma, dün gece nihayet birçok mezunun "Ulan gideyim de, şu herif yakamdan düşsün artık..." hissiyatı ile birlikte Beşiktaş'ta bir cafe’de gerçekleşti. Toplam 29 kişinin katılması beklenirken "Kedim doğum yapıyor", " ananem vefat etti", “bacağımı kırdım” gibi bahanelerle paçasını kurtaranların ardından 14 kişinin bir araya geldiği gecede eski dostlar "Eeee, n’aptın görüşmeyeli?" ekseninde gelişen sohbetlerle birbirlerinin nabzını tuttular. Osman Fehmi Canerdem Lisesinin 13 mezunu ve Cenk Sayik'in gruptaki kızlardan biriyle tanıştırmak amacıyla yanında getirdiği kuzeniyle oldukça sıkıcı bir şekilde seyreden gecede herkes birbirinin başarısızlıklarından ölesiye mutlu olurken, katılımcıların genel portresi ise şu şekildeydi: Halen bir bankada uzman yardımcılığı görevini sürdüren ve hayatında sahip olduğu en anlamlı şey okul anıları olduğu için sadece lise arkadaşları ile değil, ilkokul ve üniversite arkadaşları ile de düzenli olarak toplanmayı sürdüren Cenk Sayik,önümüzdeki 30-40 seneyi de bu şekilde sürdürdükten sonra kimsenin hafızasında herhangi bir iz bırakmadan dünyadan ayrılacak gibi görünüyor.    Lisenin en güzel kızı ünvanını uzun süre elinde bulunduran Gamze, okul hayatı boyunca kimseye yüz vermemesi ve sınavlardaki başarısıyla hafızalara kazınmıştı. Şimdilerde evli, üç çocuk annesi ve çok şişman olan Gamze, boş zamanlarda eşinin işlettiği tuhafiye dükkanında kasada oturuyor...  Lisede tek tercih İTÜ Bilgisayar Mühendisliği yazmasıyla akıllarda kalan Atakan, Zeytinburnu'nda yakın bir arkadaşıyla açtığı Matrix İnternet Cafe'yle  yine de grup içinde lise hayallerine en yakın işi yapan insan durumunda...  Lise yıllarındaki hararetli Brad Pitt hayranlığı sürse de "Kocam mutlaka sarışın olmalı, sarı sarı çocuklar yapıcam ben ona" ısrarından vazgeçtiği net bir biçimde görülen Dönmezer, bohça atılan olaylı 2 nişanın ardından aynı mahallede büyüdükleri bayan kuaförü Necmi'yle sakin bir evlilik olasılığına artık daha sıcak bakıyor. Dönmezer, makyaj malzemesi ve kuaför masrafının olmayacağı mutlu yarınların hayalini kurmakta...  "Üniversiteye kapağı atayım, gerisi kolay" diyerek ODTÜ İşletme Bölümü'ne giren Küçükusta, bölümü bitirip 3 yıl iş aradıktan sonra babasının emriyle dededen kalma kasap dükkanında çalışmak üzere İstanbul'a geri döndü. Kendisi tarafından kasap dükkanının duvarına asılan ODTÜ diploması semt sakinlerinin ilgisini çekmeye devam ediyor...  Lisenin popüler kızlarından biri olan Esra, henüz 24 yaşında dünya evine adım atmasıyla tüm arkadaşlarını, "Vay be, sen git lisede herkesle takıl, şimdi de evinin kadını ol" gibi düşüncelere sevketmişti. Gecede şu an için eşi ile ayrı yaşadığını ve yakında boşanacağı belirten Esra, tüm gruba büyük moral aşılamış durumda... Yoğun sivilceleri ve genel sessizliğiyle tanınan Ardilen, geceyi yine kendisine yakışır bir biçimde sessizce bitirirken, lise günlerinden itibaren itinayla hafızasında tuttuğu "Sınıftaki kızların anatomik detayları"nda önemli güncellemeler yaptı. Ardilen'in gece boyunca 3 kez tuvalete giderek uzun süreler kaldığı belirtiliyor...  Lisede uzun yıllar boyunce Depeche Mode'un Türkiye'ye gelmesi için uğraş veren, sıkı Bluejean takipçisi Burçe, geceyi FOX TV'de yayınlanan Karagül dizisini kaçırmamak amacıyla erken terk etti...  Grupta liseden olmayan tek isim olan Serhat, kuzeni Cenk Sayik tarafından verilen "Çok güzel kızlar var olm" gazıyla geceye dahil olmuştu. Tüm konuşmalar boyunca içinden kuzenine küfreden Serhat Eder, ilerleyen dakikalarda artan alkol miktarı ile Esra'nın aslında gideri olduğuna kendisini ikna etmekte güçlük çekmedi... Buluşma süresince,içlerinden herhangi bir tanesinin zengin, mutlu ve başarılı olmadığını anlamalarıyla keyifleri iyice yerine gelen topluluk bir süre aralarına katılamayan mezunları masaya yatararak, onların da aslında bir baltaya sap olmadıklarına kendilerini ikna ettiler. Gecenin sonunda en az 1 sene boyunca birbirlerini arayıp sormamaya yemin eden lise arkadaşlarının kafalarındaki tek soru ise, Cenk'in kuzeni Serhat'ın Esra'yı götürüp götüremeyeceği idi. Evlere dağılma zamanı gelirken "Bi çorba içseydik yaa", "Esra, karşıya geçiryosan ben bırakabilirim seni" diyerek hala şansını zorlayan Serhat Eder, Esra dahil tüm grup tarafından duymazlıktan gelinerek geceyi sonlandırdı.