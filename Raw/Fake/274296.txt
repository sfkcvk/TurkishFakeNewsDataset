Bir Anlık Gündem Boşluğunda Çelik'in Çıplak Fotoğraflarıyla Karşı Karşıya Kalan Türkiye, Erdoğan'ın Bir An Önce Yurda Dönmesini Bekliyor Cumhurbaşkanı Erdoğan'ın hafta sonu Umre'ye gitmesini fırsat bilerek kontrbasıyla çektirdiği fotoğrafları kamuoyu ile paylaşan sanatçı Çelik Erişçi, ülke genelinde infiale neden oldu. Bütün bir pazar gününü Çelik'in fotoğrafını inceleyerek geçirmek zorunda kalan vatandaşlar Erdoğan'ın bir an evvel ülkeye dönmesi için çağrıda bulunurlarken, "Tamam gelsin, hangi konuda ne demek istiyosa buyursun söylesin. Kimi istiyorsa onu azarlasın..." sözleriyle Cumhurbaşkanı'na seslendiler. Erdoğan'ın geride tartışılacak, polemik konusu olacak bir açıklama bile yapmadan Umre'ye gitmesiyle gündemde oluşan kısa süreli boşluk, Türkiye'ye pahalıya mal oldu. Uzun bir süredir gözlerden ırak olan Çelik Erişçi, fırsatı iyi değerlendirerek kontrabasıyla birlikte kameraların karşısına geçerken, ortaya çıkan manzara 7'den 70'e herkesi derinden etkiledi. Dün sabah saatlerinde gündeme düşen fotoğraflara hazırlıksız yakalanan Türkiye, panik halinde konuşulacak yeni bir konu arayışına girerken, krizin büyümesinin ardından öğlen saatlerinde kameraların karşısına geçen Sağlık Bakanı Mehmet Müezzinoğlu ise fotoğraflara maruz kalan vatandaşlara gündemdeki diğer maddelere konsantre olmaya çalışmaları ve bol bol yoğurt yemeleri yönünde tavsiyede bulundu. Şu ana kadar hastanelere bulantı ve baş dönmesi şikayetiyle başvuran 400 sayıda vaka tespit ettiklerini ve gerekli müdahalelerin sağlık personeli tarafından derhal yapıldığını da belirten Müezzinoğlu, "Şu an Sayın Cumhurbaşkanımız'a ulaşmaya çalışıyoruz. Tabii ki Umre'de olduğu için kolay olmuyor. Kendisi kutsal vazifesi nedeniyle ülkeye dönemiyorsa bile en azından oradan bir açıklamayla gündemi değişterecektir. Vatandaşlarımız müsterih olsun..." sözleriyle durumun kontrol altında olduğunu ifade etti.  Tüm uyarılara karşın bir türlü dikkatini Çelik'in fotoğrafından başka konulara veremeyen vatandaşların ortak beklentisi ise Erdoğan'ın bir an evvel yurda dönerek gündeme el atması yönünde. Bugün öğleden sonra Ak Saray önünde giderek çıplak Çelik fotoğrafı fırlatan çok sayıdaki esnaftan biri olan Refik Turagay(52), dolar ile borcu olmasına rağmen şu dakikadan sonra Erdoğan'ın konuşmasına tek lafı olmayacağının altını çizerek Erdoğan'a dön çağrısı yapan isimlerden biri oldu.   "Benim dükkanımın kirası da dolar, bir miktar da dolar borcum var ama varsın olsun. Zaten ekonomik kriz çıktı, çıkacak artık önemli değil ama hiç değilse şu manzarayı görmeyelim" diyen Turagay'ın ardından mikrofonlara konuşan diğer vatandaşların görüşleri ise şöyle:  "Çok konuşuyor her şeye laf yetiştiriyor diyenler umarım derslerini almışlardır. Büyük Usta'nın her zaman olduğu gibi bir bildiği varmış, bi an boş bırakınca neler olduğunu gördük. Allah başımızdan eksik etmesin seni uzun adam!"  "Ne yazık ki Yaşar Kemal gibi büyük bir ustanın acısını tam yaşayamadan, Allah daha büyük dert verdi. Artık bizi mi sınıyor yarabbüllalemin napıyor bilinmez ama tabii ondan da sual olunmaz..."  "Yarın Cumhurbaşkanımız elinde ezan okuyan saat, hacı yüzüğü ve sürmeyle ülkeye döndüğünde ne cevap vereceğiz? Siz orada şeytan taşlarken, biz burada... Tövbe yarabbi... Neyse.."  "Çelik Bey'in, bundan 20 sene evvel patchwork kazaktan bu hale gelmesi de ne yazık ki küresel ısınmanın boyutlarını ortaya seriyor..."  "Gelsin paralel desin, merkez bankası desin iki gözümün nuru. Gelsin bunlara muhtaç etmesin bizi kurban olduğum!"  "İşte görüyorsunuz hemen 90'ların o karanlık günlerine döndük. Sırada ne var? Ercan Saatçi'nin yeni Fenerbahçe bestesi mi?"  "Resmen koca ülke fotoğrafı yakınlaştırarak kontrbasın f deliğinden detay görmeye çalışıyoruz. Sözün bittiği yerdeyiz..."