Açıktan 'Oh iyi oldu' Diyemeyen Milyonlar, Diyarbakır ve Suruç'tan Sonra Ankara İçin de Tek Yürek: ''Kendileri yapmıştır ya...'' 10 Ekim'de Ankara’da gerçekleşen ve 97 kişinin ölümü, 246 kişinin yaralanması ile sonuçlanan patlamanın ardından milyonlar yine tek ses tek yürek oldu. Daha önce Diyarbakır ve Suruç'taki saldırılarda, "kesin kendileri yapmıştır" sonucuna ulaşmakta gecikmeyen vatandaşlar, her iki saldırının da IŞİD bağlantılı olduğu ortaya çıkmasına rağmen üçüncü kez de sevinçlerini ortak bir dille seslendirmekten geri durmadılar: "Kesin kendileri yaptı ya" İlk olarak 5 Haziran'da Diyarbakır'daki HDP mitinginde gerçekleşen bombalı saldırının ardından ortaya atılan "kesin kendileri yapmıştır" söylemi, o dönem açıktan açığa "oh olsun, iyi ki geberdiler" diyemeyen milyonların ve AK Parti'li yetkililerin imdadına hızır gibi yetişmişti. Kısa süre içinde saldırının failinin IŞİD bağlantılı olduğu ve patlamadan 1 gün önce emniyet tarafından gözaltına alınıp serbest bırakıldığının ortaya çıkması kitlelerin şevkini bir nebze kırmış olsa da, 20 Temmuz'da gerçekleşen Suruç saldırısından sonra da "kesin kendileri yapmıştır"a sonuna kadar sahip çıkarak kararlı duruşlarından taviz vermediklerini gösterdiler.   Suruç saldırısının da IŞİD bağlantılı bir kişi tarafından gerçekleştirildiğinin ortaya çıkması ile birlikte akıllara gelen "acaba bu sefer vazgeçerler mi?" sorusu ise Ankara'daki patlamanın ardından yanıt buldu. Başta AK Partili Bakan, bürokrat, belediye başkanı ve milletvekileri olmak üzere milyonlarca vatandaş, Türkiye tarihinin en büyük terör saldırısının ardından bir kez daha "kesin kendileri yapmıştır" etrafında kenetlenerek, hem birlik ve beraberlik mesajı verdiler hem de sevinçlerini uygun bir dille ifade etme şansı buldular.  Saldırının ardından AK Parti'li yetkililerle birlikte sosyal medyaya akın eden milyonlar, Diyarbakır ve Suruç hiç yaşanmamışcasına "kendileri yaptı" şenliklerine start verirlerken, kendileri dışında herkesi suçlamanın da keyfini doyasıya çıkardılar. Ankara Patlaması "Kendileri yapmıştır" şenliklerinden öne çıkan kimi yorumlar ise şöyle:  "Tamam kendi aramızda seviniyoruz arkadaşlarla falan ama neticede ele güne karşı da biraz daha insanmış gibi görünmek icap ediyor. O yüzden iyi oldu bu, ilk kimin aklına geldiyse Allah razı olsun. Adet yerini bulsun diye önce bir 'terörün her türlüsünü lanetliyoruz!', sonra hemen patlatıyorum 'Bu patlama kime yarıyor düşünmek lazım? HDPKK kına yaksın!'ı. Hem bi şey biliyor gibi görünüyorum hem de içimin yağları eriyor. En az 20 like da üstüne kar"  "Ya işte genel ortamda #KendileriYapmıştır hashtag'i üzerinde gidiyorum ben. Ordan tanıştıklarımla sonra dm'den diyoruz birbirimize 'ehehe nasıl geberdiler' diye. #GececilerTakipleşiyor'la aynı mantık aslında"  "Facebook hazır dislike butonu için çalışırken bu işi de aradan çıkarmalı bence. Şöyle bi şey geliyo aklıma. Giriyosun, modun olarak 'Feeling geberdiler çok şükür' seçiyosun, onu paylaşırken otomatikman 'Kendileri yapmıştır' diye gülen smiley çıkıyo. Basit bi kod. İsteseler yaparlar..."  "Ben 'kandil'eri yapmıştır' yazdım Facebook'a. 190 like aldım. 7'si kız. çok mutluyum şu an..."  "Açıkçası ben Diyarbakır'da biraz da gerçekten inanarak 'barajı geçmek için kendileri yapmıştır kesin' demiştim ama IŞİD mışid bi şeyler çıktı. Suruç'tan sonra saldım gitti zaten. Nasılsa kimse 3 ay önce yazdığım tweet'i hatırlamaz. Sormasanız ben bile hatırlamazdım..."  "Ben çocuğuma da öğretiyorum, Kürtler'e geberdiler denmez, kendileri yapmıştır denir. Suriyeliler defolup gitsin değildir, nedir, inşallah bir an önce Macaristan sınırına varırlar'dır. Alevilerin yemeği yenmez. Niçin? Çok tuzlu yapıyolar bizim tansiyonumuz var. Di mi Efe'cim? Aferim benim oğluşuma..."  "Ben valla açıkçası askerden kaçmak için zeka geriliğimin olduğunu ispatlamaya çalışıyorum, o yüzden ısrarla 'Kesin kendileri yapmışlardır..' diyorum ama maalesef bilakis muteber bir insan haline geldim. Allah kahretsin..."  "Böyle böyle AK Parti'de danışmanlığa, milletvekilli adaylığına falan yükselen insanlar tanıyorum. O yüzden ben de ısrarla, bir kez daha ve can-ı gönülden haykırıyorum: 'Kesin kendileri yapmışlardır!'"  "Ben Diyarbakır'dan sonra dersimi aldım, örgüt ismi vermeden "oh oldu gebertin birbinizi mınakoduğumun teröristleri" yazıyorum artık. Neticede IŞİD yaptıysa onlar da terörist sayılıyor bir yerde. Arkadaş listem de benim gibi hayvanoğllarından oluştuğu için de kimse ses etmiyor, sıkıntı yok..."