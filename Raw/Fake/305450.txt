Rıza Sarraf Soruşturmasının Derinleşme İhtimaline Karşı Önlemler Artırılıyor: Rıza Sarraf Diye Birinin Hiç Var Olmadığı Kanıtlanacak Amerika'da tutuklu bulunan ve soruşturması Savcı Preet Bharara tarafından yürütülen işadamı Reza Sarraf'ın dosyasına her gün Türkiye'den farklı kişi, kurum ve kuruluşlar ve son olarak da Emine Erdoğan dahil oldu. Okyanus'un öte yanında yaşanan tüm bu gelişmelere rağmen hiçbir şey yokmuş gibi davranmaya devam eden Türkiye, soruşturmanın derinleşmesi halinde savunmasını Rıza Sarraf diye birinin olmadığı üzerine kuracak. Fetih Şöleni ve Metro Turizm skandalı gibi gündem maddelerinin yanında Türkiye'de esamesi okunmayan Reza Sarraf davası hakkında bugün ilk kez resmi bir açıklama yapıldı. Adalet Bakanlığı Yurtdışı Davalar Daire Başkanı Kamer Akköse kendilerine intikal eden bazı dosyalar nedeniyle bir basın toplantısı düzenlerken, sözlerine Rıza Sarraf diye birinin kesin ve net olarak hiç var olmadığını iddia ederek başladı. Çalışma ofisinde basın mensuplarına samimi açıklamalarda bulunanan Akköse, Reza, Rezza veya Rıza Sarraf olmak üzere, Türkiye'de daha önce bu isimde kişi veya kişilerin yaşamadığını kaydederek, şu sözleri sarfetti: ''Valla arkadaşlar, biz de hep ara ara duyuyoruz bu ismi. Yok Amerika'da yakalanmış da, hakkında ciddi iddialar falan... Biz tüm araştırmalarımızı yaptık, gerektiğinde de kanıtlarımızı sunarız. Bakın Savcı Bharara olaya hiç olmadık yerden girmiş. Yok efendim para trafiği, yok rüşvet. Şimdi sen buraları soruyorsun ama hiç demiyorsun ki, 'Bu adam gerçekten var oldu mu, olmadı mı?' Öyle anca üstten üstten sorular. Arkadaşım, Antik Yunan'da bile aslolan varlıktır. Önce ben var mıyım diye soracaksın, ondan sonra o var mı onu sorgulayacaksın. Hayır hukuk okumuş insanlar, bilmiyorum yani felsefe konusunda mı bir eksiklik var?'' Hem resmi kayıtlara göre, hem de felsefi manada Reza Sarraf'ın varolmadığını çok net bir biçimde ortaya koyabileceklerini vurgulayan Yurtdışı Davalar Daire Başkanı, hatta gerektiği taktirde kuantum fiziğinden de faydalanabileceklerini sözlerine ekledi. ''Bazı işler böyledir; çok derinleştikçe olay değişir. Kuantum fiziği gibi düşünün. Maddenin derinine indikçe ne oluyor? Madde yok oluyor. Bir tür enerjiye dönüşüyor.'' diyerek, Rıza Sarraf özelinde de böyle bir şeyin olabileceğini belirten Akköse, muhtemelern savunmalarını böyle bir çatı üzerine kurgulayacaklarını açıkladı. Son olarak, Rıza Sarraf'a ait olduğu iddia edilen bir evi de arayarak sözlerinde ne kadar haklı olduğunu ispatlamaya çalışan deneyimli Başkan, telefonu açan hizmetçiye Sarraf'ı sorarken, karşıdan aldığı ''Rıza Bey yok'' yanıtını tüm basın mensuplarına dinletti. Kamer Akköse sözlerini ''Gördünüz yani, birebir kendi hizmetçisi, en yakını bile yok diyor. Buyrun, hadi bakalım...'' şeklinde tamamladı.