Para Birimi Son 1 Yılda TL Karşısında Neredeyse 2 Kat Değerlenen Gambiya, Ülkede Kimin Türkiye'ye Karşı Ekonomik Savaş Açtığını Araştırıyor... Yerel para birimi olan Dalasi'nin ocak ayından bu yana Türk Lirası karşısında 0.79 TL seviyesinden 1.33 TL seviyesine yükseldiğini fark eden Gambiya, farkında olmadan Türkiye'ye ekonomik savaş açmanın şaşkınlığını yaşıyor. Gambiya Devlet Başkanı Adama Barrow, düzenlediği basın toplantısında gelişmeden bu sabah Türkiye'nin Gambiya Büyükelçisi'nin ziyaretiyle haberdar olduğunu belirterek şöyle devam etti:  ''Sayın Büyükelçi 'Niye böyle yapıyorsunuz? Ayıp olmuyor mu?' diyerek direkt konuya girdi. 'Hayırdır ne yapmışız? Bir yanlışımız mı olmuş?' dedim. Önüme son 1 yıllık Dalasi/TL grafiğini atıp 'Bizi Dalasi'yle diz çöktüremezsiniz' dedi. Görünce ben de çok şaşırdım. Resmen ikiye katlamışız adamları. O ana kadar Türkiye'ye karşı ekonomik savaş açtığımızın farkında değildim. Gerçekten şu an çok mahcubum. Bu işin peşini bırakmayacağız...'' Türk Büyükelçi'ye ''Bu konuyu araştıralım ama bizlik bir durum olmayabilir. Sizin para değer kaybediyor olmasın? Diğer para birimlerine karşı durum ne baktınız mı?'' diyerek havayı yumuşatmaya çalıştığını ancak ''Bizde öyle bir şey olmaz. Basbaya ekonomik savaş açmışsınız lan işte. Büyük oyun oynamışsınız. Kıvırmayın'' şeklinde sert bir yanıt aldığını söyleyen Barrow, Büyükelçi'nin daha sonra kapıyı sert bir şekilde çarpıp çıktığını ifade etti.  Gambiya olarak 1600 dolarlık kişi başına milli gelirle pek kimseye ekonomik savaş açacak durumda olmadıklarını ancak grafiklerin de yalan söylemeyeceğini belirten Barrow, ''Rakamlara bakılırsa şu an Dalasi silahını kullanarak Türk ekonomisini çökertmeye çalıştığımız, hatta daha da enteresanı neredeyse bunu başarmak üzere oduğumuz sonucu çıkıyor. Ancak ben kesinlikle öyle bir talimat verdiğimi hatırlamıyorum.'' derken hükümet içerisinde gizliden gizliye Türkiye'ye diz çöktürmeye çalışan odaklar varsa bunların en kısa zamanda ortaya çıkarılması için soruşturma başlatıldığı konusunda da Türkiye'ye güvence verdi.