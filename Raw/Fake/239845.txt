Erdoğan'dan Medyaya Sert Tepki: ''Söylediğim gibi yazsaydınız basın özgürlüğünde 154. olmazdık...'' Sınır Tanımayan Gazeteciler örgütünün açıkladığı ‘2014 Dünya İfade Özgürlüğü Endeksi’nde Türkiye’nin 180 ülke arasında 154. sırayı alması Cumhurbaşkanı Erdoğan’ın tepkisine neden oldu. Bugüne dek medya organlarına çeşitli uyarılarda bulunduğunu ancak tüm çabalarına rağmen telkinlerinin dinlenmediği üzülerek gördüğünü belirten Erdoğan, faturayı gazetecilere kesti. “Yani yeri geldi harf harf söyledik. Demek bu müdahalemiz de olmasa artık kimbilir 200. mü olacaklardı, 500. mü belli değil” diyen Erdoğan’ı sakinleştirmekse yine basın mensuplarına düştü. Cumhurbaşkanı’nın karşısında özeleştiride bulunan gazeteciler, bundan böyle Erdoğan tarafından oluşturulan şablona birebir uyacakları sözünü verdiler. Türkiye’nin 2014 Dünya İfade Özgürlüğü Endeksi’nde 154.sırada yer aldığının açıklanmasının ardından bugün öğle saatlerinde ülkenin önde gelen basın kuruluşlarının temsilcileri derhal Aksaray'a davet edildi. Tayyip Erdoğan’ın bizzat ev sahipliği yaptığı toplantı, gergin bir atmosferde başladı. “Hepinizi kaç kere aradım. Yeri geldi sayfa sayfa, harf harf haberleri dikte ettirdim. Ama siz naaptınız? İlla kendimizden bir şey katacağız diye adeta saçmaladınız. Nooldu? Dünya dümeni gördü, yemedi... Yani gazeteci olmuşsunuz ama hala bende iyi haber yazabileceğinizi sanıyorsunuz arkadaşlar” sözleriyle kızgınlığını dile getiren Erdoğan, alınan 154.lüğü ‘utanç tablosu’ olarak nitelendirdi. Ülke medyasının yaratıcılık konusunda çok ciddi sıkıntılar çektiğini kaydeden Erdoğan, 154.lüğe giden yolda bu sorunun etkili olduğunu şu sözlerle vurguladı: “Ya arkadaş ben günde hiç konuşmasam 4 saat konuşuyorum. Sen başını manşet yap, sen ortasını, sen sonunu. Ama yok, hepiniz aynı sözümü manşete çekiyorsunuz ülkede baskıcı biri varmış gibi bir hava oluşuyor. Al bak, en son 17 Aralık'ta hurra hepiniz haber değeri varmış gibi yok ayakkabı kutusu, yok kasa gösterip durdunuz. Bütün dünya basını o sıralar Noel haberi yapıyordu, kaçırdınız o haberleri. Sonra tabi olursun 154. yaratıcılık sıfır, haber takibi sıfır...” Oldukça gergin geçen toplantı, Cumhurbaşkanı Erdoğan’ın gazeteciler için hazırladığı yeni yol haritasının paylaşılmasıyla devam etti. Ufak bir kitapçık halinde basın mensuplarına dağıtılan, bizzat Tayyip Erdoğan’ın kaleme aldığı kimi notlar şöyle; - Hafta sonları futbol ağırlıklı gidilecek. Verilmeyen gol, çalınmayan ofsayt gibi işleri federasyonla halledicez biz. Minimum Pazartesi’ye, hatta Salı’ya bu alandan yürünecek - Salıları grup toplantımız var. MHP’nin de var. Ben size bu kadarını söyliyim. Daha açık ifade edince, sanki benim ifade özgürlüğüm yokmuş gibi, ifade özgürlüğüne müdahale sayılıyor. - “Instagram’daki ünlülerin bugünü” işleri güzel, onları ön plana alalım. - Posta’nın amatör şairler kısmı iyi. Oradan haftanın şiirlerini alıp şu yolsuzluk operasyonları tekrarlanırsa komple ilk sayfaya basın. Sonuçta şiir medeniyet göstergesi, en aşşa 2 sıra zıplatır bizi. - At yarışı tahminlerine daha geniş yer verilsin. Hükümetten tek bi Allahın kulu, basındaki bu alana en ufak bir müdahalede bulunmadı. Bu köşe medar-ı iftiharımız. Toplantıda hazır bulunan gazetecilerin bir süre dağıtılan kitapçıkları incelemelerinin ardındansa Erdoğan’a ilk destek Star Gazetesi yazarı Bülent Asım Gökeler’den geldi. Sözlerine “Arkadaşlar, Cumhurbaşkanımz haklı. Şimdi elimizi taşın altına sokma zamanı” diyerek başlayan Gökeler, Tayyip Erdoğan’ın eleştiriye kapalı olduğu iddialarının asılsız olduğunu, gazete olarak muhalefete yaptıkları her eleştiride bizzat teşekkür bile aldıklarını kaydetti. “Peki Cumhurbaşkanı’nın kendi eleştirilemez mi? Bence yapabiliriz değerli meslektaşlarım. Bugüne dek yapmadık, biz hata ettik. Ben kesin karar verdim yarın yazıyorum kendisine ilk eleştirimi” diyen Gökeler, yazmayı planladığı yazısının başlığını da katılımcılarla paylaştı: "Sayın Cumhurbaşkanımız’ın En Kötü Özelliği Herkesi Kendisi Gibi Zannetmesi" Gökeler’in sözleri salonda büyük alkış alırken, basın mensupları “Tayyip Erdoğan, yetmez mi bu kadar mükemmeliyetçilik?”, “Başbakansın, tevazu gösterme, gerçek sanarlar!”, “Ne geliyorsa başına bu dürüstlüğünden geliyor” gibi başlıkları yarın yazmak üzere kendi aralarında paylaşarak toplantıdan ayrıldı.