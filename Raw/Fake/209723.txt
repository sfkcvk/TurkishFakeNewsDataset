Uzun Süren Sessizliğini 'Ayran' Çıkışıyla Bozan Başbakan Erdoğan'dan Sevenlerine Müjde: ''Yaza bomba gibi bir gündemle geliyorum!'' Çözüm süreci ve İmralı Görüşmeleri nedeniyle bir süredir kamuoyunun gözünden uzak bir profil çizmeyi tercih eden Başbakan Erdoğan, geçtiğimiz hafta gerçekleştirdiği "Milli içkimiz ayrandır!" çıkışıyla uzun süren sessizliğini bozarak sevenleriyle hasret giderdi. "Ayran"ın özellikle sosyal medyada yakaladığı başarıyla eski formundan hiçbir şey kaybetmediğini bir kez daha gösteren Erdoğan, bu akşam danışmanları için verdiği yemekli davetle zaferi kutlarken, yepyeni kıpır kıpır gündem maddeleriyle önümüzdeki yaza damga vuracağının da müjdesini verdi. Çok sayıda basın mensubuyla birlikte sosyal medyanın önemli isimlerinin de hazır bulunduğu davette oldukça neşeli görünen Erdoğan, danışmanlarıyla da sık sık şakalaşarak elde edilen başarının tadını çıkardı. Erdoğan, yemek sonrası düzenlediği basın toplantısında öncelikle başarıda büyük pay sahibi olan metin yazarı ekibine teşekkür ederken, "İnanın gündemden ayrı kaldığım dönem benim için de çok zor geçti. Aklıma çoğu Trending Topic listesine zirveden girecek bir sürü şey geldi ama danışmanlarım 'şu ara durumlar karışık, ortada pek görünmeyelim' dedikleri için mecburen sustum ve bekledim. İnşallah bir daha bu kadar uzun süre ayrı kalmayız" ifadelerine yer verdi. Gündemi mecburen Akil İnsanlar'a bıraktığı bu suskunluk dönemini çok verimli değerlendirdiğini ve danışmanlarıyla birlikte önümüzdeki yaza damga vuracak her bir birbirinden sarsıcı pek çok çalışma hazırladıklarını belirten Erdoğan, bu aralar herkesin dilinde olan "Ayran"ın öyküsünü ise şu sözlerle anlattı: "Ayran'ın başarısı sürpriz olmadı. Zaten çok güvendiğimiz bir çalışmaydı ama açıkçası biz onu Haziran-Temmuz gibi piyasaya sürmeyi düşünüyorduk. Tam bir yaz gündemi çünkü. O sıcak günlerde insanın içini serinleten kıpır kıpır bir havası var. Mayıs Ayı için çıkış parçasını "Gazze'ye gidiyorum!" olarak düşünmüştük ancak orada bazı aksilikler yaşandı. Parça, ABD engeline takıldığı için geri çekmek zorunda kaldık. Talihsiz bir durum oldu. Neticede başarısını daha önce defalarca kanıtlamış, benim de hep çok güvendiğim bir işti. Bilmiyorum belki yaza doğru bir daha piyasaya sürmeyi deneyeceğiz..." Erdoğan, "Gazze'ye gidiyorum"la yaşadıkları hayal kırıklığını kısa sürede üzerlerinden attıklarını ve danışmanlarıyla yaptığı toplantılar sonucu Ayran'ın lansman tarihini öne çekmeye karar verdiklerini belirtirken, "Ayran Remix - Tek parti döneminde yıkılan mandıralar!"ın da en geç Temmuz ortası gibi hazır olacağının müjdesini verdi. Basın mensuplarının ısrarlı soruları karşısında önümüzdeki dönem için hazırladıkları sürprizler hakkında da ipuçları veren Erdoğan, geçtiğimiz yazın hit'lerinden "Kürtaj"ın yepyeni bir düzenlemeyle tekrar sevenleriyle buluşacağını söyleyerek şöyle devam etti: "Sevgili Sezen'den bir gündem aldık. Lütfen ne olduğunu sormayın. Şimdilik söyleyemem ama eminim hepiniz çok şaşıracaksınız. Sonra yine sevgili Bülent'le (Arınç) bir düetimiz var. Klasik, ben konuşuyorum o arkada ağlayarak back vocal yapıyor çizgisinin dışına çıkarak farklı bir konsept denedik bu sefer. Zaten genel olarak sevenlerimin alıştığı tarzın dışına çıkıp farklı şeyler yapmak istiyorum bu yaz. Cep telefonlarına ya da whatsap'a falan kafayı takarak biraz daha elektroniğe kayan bir sound mesela, neden olmasın? Hande Yener yaptıysa ben de yaparım..." Sevilen Başbakan, bir soru üzerine yurt dışına açılma yönünde çalışmalarının devam ettiğini de belirterek, "Daha önce One Minute'le oldukça iyi bir çıkış yakalamıştım ama sonra pek arkası gelmedi. Türkiye'deki çalışmalarıma yoğunlaşınca doğal olarak biraz ihmal ettik orayı. Şu an en büyük engel dil benim için. Bu aralar sık sık Amerika'ya giderek İngilizce'mi geliştiriyorum." sözleriyle önümüzdeki dönem dışa açılma planları hakkında bilgiler verdi. Basın toplantısının ardından sahneye getirilen 4.5 metre uzunluğundaki dev ayran şişesi üzerinde hep birlikte poz veren davetliler, gecenin geç saatlerine kadar süren ayran köpüğü partisiyle de doyasıya eğlendiler.