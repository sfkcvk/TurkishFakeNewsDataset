YGS'de İlk 10.000'e Girmeyi Başaran Murat Ercimen, En Büyük Hayali Olan ''2000 Lira Maaş İçin KPSS Kasmaya'' Bir Adım Daha Yaklaştı... Yaklaşık 2 milyon öğrencinin ter döktüğü YGS'de sonuçlar bugün açıklanırken, yüksek puan alan öğrencilerin evinde sevinç ve gurur vardı. Sınavda Türkiye 9117.'si olan olan İzmir Bornova Anadolu Lisesi'nden Murat Ercimen, en büyük hayalinin 5 yıl kadar sonra 2.000 lira maaş için KPSS’de ter dökmek olduğunu belirtirek, bu hedefte önemli aşamalardan birini geride bırakmaktan duyduğu mutluluğu ifade etti. Ailesi ve öğretmenleri tarafından çalışkanlığıyla el üstünde tutulan İzmir Bornova Anadolu Lisesi öğrencisi Murat Ercimen, YGS'deki başarısını ailesi ve yakın çevresiyle birlikte kutlayan isimlerden. Sınavda ilk 10.000’e girmeyi başaran Ercimen, bundan sonraki aşamanın ise LYS olduğunu, ondan da yüksek bir puan alarak hayalindeki bölüme girip mezun olduktan sonra bir süre iş aramayı, bulamayınca da mecburen KPSS'ye hazırlanmayı hedeflediğini belirtti. Çocukluktan beri en büyük hayalinin KPSS'ye hazırlanmak olduğunu söyleyen başarılı genç, “Esas mücadele orada veriliyor bence. Bu işi Şmapiyonlar Ligi diyebiliriz. Düşünün bir, en az 3 milyon kişiye karşı yarışıyorsunuz. Sınav başvuru ücreti olsun, mülakatı olsun, hükümete yakın tanıdık bulmaya çalışması olsun o süreç beni oldum olası çok heyecanlandırmıştır. İnşallah ailemin ve öğretmenlerimin de desteğiyle başaracağıma inanıyorum" sözleriyle geleceğe dair umutlarını paylaştı.  KPSS’ye girmenin yanında diğer alternatifleri de değerlendirebileceğini vurgulayan Ercimen şöyle devam etti: “Kazanacağım bölüme göre yüksek lisans, doktora falan da düşünebilirim. Akademisyenlik de özellikle bir gece yarısı KHK’yla atılma gibi heyecan verici kariyer olanakları sunan bir meslek... Bakalım artık, hakkımızda hayırlısı...” YGS’de derece yapan oğullarıyla gurur duyduklarını söyleyen aile de sevinçliydi. Baba Muzaffer Ercimen, Murat’ın çocukluğundan beri KPSS’ye karşı özel bir ilgisi ve yeteneği olduğunu ifade etti.  “Daha şu kadarcıkken dayısının KPSS test kitaplarını alır üzerine resim yapardı. Elinden zor alırdık o kitapları. Herkes maç yaparken, saklambaç falan oynarken bizimki arkadaşlarıyla okulda karşılıklı mülakatçılık oynardı. Şimdi hala atanamayan dayısıyla belki de birlikte hazırlanacaklar” diyen gururlu baba, en büyük dileğinin 5 sene sonra oğlunu hayal ettiği yerde görmek olduğunu söyledi. Anne Perihan Ercimen’in “Valla ben zaten daha YGS’den önce KPSS’nin de pirinçlerini okudum hazır ettim” sözleriyse ailede neşeli gülüşmelere neden oldu. Tüm yurtta YGS heyecanı sürerken ÖSYM’den de sonuçlara ilişkin bir açıklama geldi. ÖSYM Sınav Dairesi Başkanı Hazım Yumurtalı “Öncelikle herkese geçmiş olsun arkadaşlar. Sınavı iyi geçenleri tekrar tebrik ediyorum. Kötü geçenler ise üzülmesinler. Neticede bu sınav dünyanın sonu değil. Seneye çalışır yine girersiniz. Ayrıca herkes üniversite okumak zorunda da değil. İşsiz kalmanın başka yolları da var. Yeter ki çalışın, azmedin..” sözleriyle öğrencilerini rahatlatacak mesajlar verdi.