Açıklamaları Eskisi Kadar Gündemi Meşgul Etmeyen Başbakan Erdoğan, Kamuoyunu Sert Bir Dille Uyardı: ''Şşşt arka sıra! Kime diyorum evladım ben?!'' Bir süredir konuşmaları eskisi gibi ses getirmeyen Başbakan Erdoğan, son olarak Mısır'la, bankalarla, Alevilikle ve birkaç şeyle daha ilgili yaptığı açıklamaların da yeterince gündem yaratmaması üzerine kamuoyunu sert bir dille uyardı. Bu sabah Edirne civarında bir yerde bir okul veya hastane ya da işte ona benzer bir şeyin açılışını yaptığı sırada kimsenin kendisini dinlememesine sinirlenen Erdoğan, "Şşştt... Arka sıra.. Evladım! Kime diyorum ben ya? Başbakanınız konuşuyor burada. Herkes can kulağıyla dinleyecek!" tarzı bir şeyler söyleyerek gazeteci ve vatandaşlara çıkıştı. Bina açılışını yapmasının ardından yaklaşık 45 dakika boyunca konuşan Başbakan Erdoğan gazeteciler ve vatandaşların yarattığı uğultuya sonunda dayanamayarak patladı. Elindeki kalemi üç kere kürsüye vurarak "Sessizzzzz... Arkadaşlar sesssiiizz" diyerek sessizliği sağlamaya çalışan Başbakan "Ya bu ne ya? Bi burayı dinleyin ya! Bunları kendim için anlatmıyorum sizin için anlatıyorum. Ben biliyorum zaten. Siz kaybedersiniz!" derken, mitingi kaynatmakla suçladığı yaklaşık 300 kişilik bir grubu dışarı çıkarttı. Grubun miting alanını terk etmesinin ardından kendisine göre havanın hoş olduğunu ve seçim zamanı geldiğinde hesaplaşacaklarını hatırlatan Erdoğan, daha sonra sözlerine şu şekilde devam etti:  "Mitinglerde de giderek devamsızlık artmaya başladı, gözümden kaçmıyor. Mitinglere gelmezseniz, anlattıklarımı dinlemezseniz, sandık günü geldiğinde ne yapacaksınız? Bakın önceki konuşmaların metinlerini de fotokopiye bıraktım hepiniz alın oradan okuyun diye ama daha bir tane bile alan olmamış. Ödevler de yapılmıyor... Üç çocuk dedik mesela. Sen kırmızı çantalı bacım. Kaç çocuk var? Evli değil misin? Çık dışarı! Kredi kartı falan dedim geçenlerde. Ver evladım sen cüzdanını! Sen evet sarı tişörtlü sırıtma öyle! Ver şunu... Hah işte 4 tane kredi kartı var. Kime söyledim ben yavrum o kadar lafı? Vallahi bak bırakırım bu ülkeyi, başka hiçbir başbakan da almaz. Öylece ortada kalıverirsiniz bi dahaki seçime kadar..." "Gezi parkıydı, Mısır'dı derken zaten sinirlerim yıprandı ayrı konu ama hiç değilse eskiden bir şey söylediğim zaman 'Ya Başbakanımız bir şey diyor, n'oluyor" diye kendi aranızda günlerce tartışırdınız. Bana mı öyle geliyor yoksa bir sallamamazlık mı var?" diyen Erdoğan, yaklaşık 5 dakikalık sessizliğin ardından bir grup vatandaşın "Yol ver gidelim Taksim'i ezelim!" şeklinde slogan atmasıyla iyice çileden çıktı. Başbakan, tepkisini "Ohooo.. İyice otomatiğe bağlamışsınız arkadaş. Onu mu sordum ben size yahu?" diyerek gösterirken, bundan böyle mitinge gelen herkese not tutma zorunluluğu getireceğini, miting sırasında rastgele seçtiği 4-5 vatandaşı da sözlüye kaldıracağını ifade etti. Mitingin ardından düzenlenen basın toplantısında da hayli gergin görünen Erdoğan, ekonomiyle, Suriye meselesiyle, çözüm süreciyle, bir de büyük ihtimalle yeni anayasa çalışmaları ile ilgili önemli açıklamalarda falan bulunurken, kendi aralarında konuşan 2 gazeteciyi fark ederek aniden konuşmasını yarıda kesti. Ayağa kaldırdığı gazetecilere "Az önce ne anlattım ben? Neyden bahsettim?" sorusunu yönelten Erdoğan, gazetecilerin "One minute dediniz sayın Başbakanım" diyerek gülüşmeye devam etmesi üzerine elindeki kalemi muhabirlere fırlatarak konuşmasını noktaladı.