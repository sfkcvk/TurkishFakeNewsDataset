Baharla Birlikte Aşkla İlgili Umutları Tekrar Yeşeren Gamze Adalı(27), Bir Sonraki Ayrılık İçin Kendini Hazır Hissediyor... Mart ayının gelişi ve havaların ısınmasıyla birlikte son yaşadığı ayrılığın izlerini de neredeyse tamamen sildiğini hisseden Gamze Adalı(27), hayalkırıklığı ve hüsranla bitecek bir sonraki ilişki için artık hazır olduğunu açıkladı. Genç bankacıda bu kez hedef, en azından ilişkide Eylül ayını görerek yazı yalnız geçirmemek... Bu öğlen saatlerinde İstanbul Levent'teki ofisinde düzenlediği basın toplantısında, hissedilen hava sıcaklığının gün içinde 17 dereceyi bulduğuna ve kimi yerlerde badem ağaçlarının çiçek açtığına dikkat çeken Adalı, tabiatla birlikte kendisinin de içinde tekrar bir şeylerin canlanmaya başladığını ifade etti. Adalı, toplam 3 ay 17 gün süren ve yılbaşından hemen sonra beklenmedik bir şekilde terk edilmesiyle biten ilişkinin ardından ölü toprağını yavaş yavaş üzerinden attığını belirtirken, kendisini aşka inandıracak ve bir müddet sonra "Yok ya bu da değilmiş" dedirtecek yeni bir ilişki için şimdiden heyecanlanmaya başladığını da şu sözlerle dile getirdi:  "Hissediyorum yaa çok yakında. Geçen hafta hatta Özlem'le Kadıköy'deki falcıya gittik, o da söyledi. En geç 3 hafta dedi kadın. Uzun boylu, esmer biriymiş. Adında E ve B harfleri var. Hatırladığım kadarıyla çevremde böyle biri yok şu an ama Instagram'da bi süredir DM'leştiğimiz bir çocuk var. O mu acaba? Bir de üniversitede Ender vardı, hoş çocuktu. Geçen hafta Face'ten bulmuş beni ekledi ama daha mesaj atmadı. Gerçi onda da B yok. Neyse ya hayırlısı olsun..." Flört dönemi ve ilk 2 haftası çok güzel geçecek ve geleceğe dair hayaller kurduracak, akabinde önce monotonlaşmaya sonra karşılıklı olan ilgilerin kaybedilmesiyle birlikte Mayıs başı gibi "Ben bu salakta ne buldum ki acaba?" sorularına sahne olacak ve Haziran başı gibi bir bahaneyle bitecek olan ilişkide bu kez mutluluğu yakalayacağından emin olduğunu belirten Adalı, son olarak her yıl Mart'ın başlarında söylediği geleneksel "Zaten önümüzdeki hafta spora da başlıyorum. Taş olucam ya, bu yaz benim yazım olacak göreceksiniz!" sözleriyle basın toplantısına son verdi.