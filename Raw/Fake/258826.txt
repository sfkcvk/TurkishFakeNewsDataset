Geçtiğimiz Hafta Bitlis Tatvan'a Asteğmen Olarak Teslim Olan Onur Cansavar’a Bedelli Askerlik Müjdesi... Milli Savunma Bakanı İsmet Yılmaz'ın “Bedelli çıkıyor, az kaldı bekleyin” açıklaması, bedelli askerlik bekleyenler tarafından heyecanla karşılanırken, geçtiğimiz günlerde birliklerine teslim olan kısa dönem ve yedek subaylarda ise soğuk duş etkisi yarattı. Haberin ardından ülkenin dört bir yanındaki kışlalarda istenmeyen olaylar yaşanırken, Bitlis Tatvan 4. Er Eğitim Alayı, 3 gün önce teslim olan Asteğmen Onur Cansavar’ın (31) bu sabah yaktığı koğuşun yaralarını sarmaya çalışıyor. Tatvan’daki askeri birlikte yaşanan elim olayın ardından kaldırıldığı hastanede bir açıklama yapan Asteğmen Onur Cansavar, pişman olduğunu ve olay anında şuurunun yerinde olmadığını ifade etti. Bedelli haberini sabah içtimasından hemen sonra aldığını belirten çiçeği burnunda Asteğmen, “En son hatırladığım 'dağlara kurarız pusu...' diye marş söyleyerek koşuyorduk. Dediklerine göre koşuyu bırakıp uygun adım yürüyerek koğuşu ateşe vermişim. Kendime geldiğimde hortumla üzerime su sıkıyorlardı. Arasını hatırlamıyorum. Benden başka yaralanan olmaması en büyük tesellim...” sözleriyle olay nedeniyle duyduğu üzüntüyü dile getirdi. 83 doğumlu olduğunu ve bir önceki bedelliyi de 1 seneyle kaçırdığını belirten Cansavar, "Şu anki bedelliyi de sanırım bir 100 günle falan kaçıracağımı düşününce haliyle bir cinnet durumu oldu. Beni hiç olmayacak bir senede dünyaya getiren ailem de en az benim kadar bu işin sorumlusudur. Hesap solrulacaksa onlardan da sorulsun. Böyle ana babalık olmaz... 83 ne ya!” şeklindeki sert sözlerle de ebeveynlerine yüklendi.   Talihsiz Asteğmen, verilen sakinliştiricilerin etkisiyle bir süre sonra kendinden geçerken, yetkililer  tedavinin tamamlanmasının ardından askeri mahkemeye çıkarılacağını ve vatani hizmetinin geri kalanını 15 ay süreyle er olarak yapacağını henüz kendisine söyleyebilmiş değiller.  Bedelli haberinin duyulmasıyla birlikte ülkenin diğer bölgelerindeki kışlalarda da benzer vakalar yaşanırken, şu ana dek ajanslara düşen kimi haberler şöyle:  Askerliğinin bitimine 119 gün kalan Onbaşı Ahmet Tanaloğlu, kantini soymasının ardından topladığı 10.275 lira 55 kuruş'u Askeri Saymanlık’a zorla verip tezkere almaya çalışırken nöbetçi Astsubay tarafından etkisiz hale getirildi. Nizamiye önünde toplanan erlerin bordro yakma eylemi, Altan Yüzbaşı'nın öğle içtiması alacağı haberinin ardında olaysız bir biçimde dağıldı. Eylemciler, içtima boyunca aslında “duran adam” eylemi yaptıklarını iddia ediyor...  Sivilde "Yok abi gidin yapın, hayatta çıkmaz bi daha bedelli" sözleriyle kendilerini askerliğe sevkeden mahalle arkadaşları Tahsin Uluban'ı asker ziyaretinde gören erler, talihsiz gence saldırdı. Uzun süre tartaklanan Uluban, sivil kıyafetlerinin elinden alınmasının ardından er gazinosu önünde mıntıka temizliğine başlatıldı.  Sabah saatlerinde tam da bedelliye ilişkin haberin alındığı sırada, askere uğurlanmak üzere havaya fırlatılan Can Berksoy, 3. fırlatmada tutunduğu üst kattan firar etti. Askeri inzibatların bölgede arama çalışmaları sürüyor  Askerliği süresince 3 iş mülakatı, 2 master kabulü kaçırıp, sevgilisinin nişanlandığını öğrenen Tunç Yıldırımlar, bedelli haberinin ardından kendisini iyi hissetmediğini söyleyerek revire çıkış istedi. Komutanından aldığı "Yok yok turp gibisin maşallah ne reviri?" cevabıyla bir kez daha yıkılan Yıldırımlar, arkadaşları tarafından palaskalarla bağlandığı ranzasında sakinleştirilmeye çalışılıyor.