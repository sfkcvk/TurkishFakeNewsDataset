Gündemin Magazin Konuşmaya Müsait Olduğu 3-5 Günden Birinde Candan Kardeşlerle Yakalanan Murat Boz, Tam Olarak Kimin Ah'ını Aldığını Düşünüyor Murat Boz'un Eser Yenenler'e ait bir villada işte benim stilim yarışmasıyla ünlenen Nihal-Bahar Candan kardeşlerle buluştuğu iddiaları Türkiye'de günün en önemli gündem maddesi olurken, olayın baş kahramanı Murat Boz cephesinde ise öfke ve hüzün vardı. Böyle bir olayın, ülke gündeminin herhangi bir siyas-toplumsal-uluslararası krizi skandal ya da terör olayıyla çalkalanmadığı senedeki 3-5 günden birine denk gelmesini büyük bir talihsizlik olarak nitelendiren ünlü şarkıcı, "Ona mı yanayım yoksa Candan kardeşler kısmına mı yanayım bilmiyorum. Allah kahretsin böyle şansı" sözleriyle adeta kaderine isyan etti. Eser Yenenler, Murat Boz, instagram ünlüsü Özge Bitmez ve Nihal-Bahar Candan kardeşlerin bir anda gündeme düşen ‘gizemli gecesi’ne dair ilk açıklama ünlü popçu Murat Boz’dan geldi. Kendi kişisel hayatında zamanlamanın belki de ilk kez bu kadar talihsiz olduğunu kaydeden yıldız isim, “Yani şu olanlar geçen hafta falan olsa hala referandumdu, YSK’ydı o işler konuşuluyordu. 3-4 gün önce olsa Evlilik programları vardı. 1-2 günce Deniz Baykal-Abdullah Gül'den bana sıra gelmezdi. Yarın kesin başka bi şey patlar... durduk durduk en olmayacak zamanda... Ne diyim ki yani... Böyle şans olmaz olsun” ifadelerine yer verdi.  Şimdi dönüp baktığında, aslında gündemin yavaş yavaş magazine geldiğine dair belirtileri görebildiğini ancak dün gece bunları fark edemediğini de ekleyen Boz, açıklamalarını şöyle sürdürdü: “Aslında bir gece önce #domates’in trending topic olmasından bir şeyleri anlamalıydım ben. Olay domatese kadar geldiyse ordan direk bize de sıçrayabilir neticede. Ama işte bazen insanın basireti bağlanıyor arkadaşlar, yapacak bir şey yok. Kesin bir yerde ah aldım ben. O Ses Türkiye'de birinin hakkını mı yedim acaba diye düşünüyorum geceden beri. Ya da şu ‘Mesajını aldım kardeşim’ videosu yüzünden çok bela okuyan olmuştu. Onun şeyi mi acaba? Allah aşkına kim ah ettiyse söylesin, gelip bizzat özür dileyeceğim kendisinden. ” Ünlü sanatçı açıklamalarının ardından kurşun döktürmek üzere uzaklaşırken, uzun bir aradan sonra günü bir magazin haberini konuşarak geçiren Türkiye'de ise keyifler yerinde görünüyor. Sosyal medyada hala sıcaklığını koruyan olayla ilgili öne çıkan bazı yorumlarsa şöyle: Ya neticede genç, ünlü adamlar. Ne istiyorlarsa onu yapsınlar, kendi özel hayatlarıdır ama bir tek şeyi içime sindiremiyorum ben: Eser Yenenler’in villası varmış lan!  Aslı Enver’in aldatılma ihtimalinin konuşulduğu bir dünyada kimse kusura bakmasın Buse Yuncak an itibariyle yaz rejimini bırakır. Sonuç nasılsa değişmeyecek. 9 yıldız Sözcü okuyorum, ilaç gibi geldi yemin ederim. Bugün Çölaşan’la İBB içindeki ilişkileri çözmek yok, bugün Yılmaz Özdil paylaşmak yok. Resmen tatil gibi. Teşekkürler Murat Boz, teşekkürler Eser Yenenler. Siz de sağolun Candan bacılarım…  Abdullah Gül’ün sağına Meral Akşener, soluna Ahmet Türk derken olay ansızın Murat Boz’un sağına Bahar soluna Nihal Candan'a geldi. Naapmışlar şimdi villada tam olarak? Mührü basmışlar mı zarflara? Sonra sorun çıkıyo bak… Ehehe…  Sabahtan beri 3 farklı mecrada "işallah Candan kardeşler değil de Eser Yenenler'le beraberdir" esprisi yaptım ama hala doymadım. Gidip biraz daha yapayım ben...  Keşke imkan olsaydı da Acun sunsaydı geceyi, “İkisi de çok hızlı”, “Eser takıldı” falan derken nefis olabilirdi. Çok önemli bir televizyonculuk fırsatı kaçmış.