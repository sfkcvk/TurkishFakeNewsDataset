Türkiye'ye Birçok Bakan, Milletvekili ve Belediye Başkanı Kazandıran Sivas Davası'nın Zamanaşımı Kokteylinde Gurur ve Hüzün Bir Aradaydı Kısa bir süre önce zamanaşımı kararıyla sonuçlanan Sivas Davası'nın yargılama sürecinde emeği geçen pek çok isim, dün gece Sivas Konteks Otel'de düzenlenen bir kokteylde bir araya geldiler. Tarihi günlerinden birini yaşayan oteldeki geceye davanın avukatları, mahkeme heyeti ve sanıkları tam kadro katılırlarken, yapılan konuşmalarda 19 yıl boyunca Türkiye'ye pek çok bakan, milletvekili ve belediye başkanı kazandıran Sivas Davası'nın Türk Siyaseti için adeta bir okul işlevi gördüğüne dikkat çekildi. 
 
Sanık Avukatlarından Devlet Bakanı Haşim Dikdur'un takdimi ile başlayan gece, davaya emeği geçenlerin teker teker sahneye çağırılarak plaketlerinin takdim edilmesiyle devam etti. Plaket töreninin ardından bir süre daha sahnede kalarak hep birlikte "bir şarkısın sen, ömür boyu sürecek" şarkısını söyleyen davetliler, düzenlenen slayt gösterisiyle de acı tatlı hatıralarla geçen o 19 yılı adeta tekrar yaşadılar.
 
Slayt gösterisi sırasında bir yandan perdeye yansıyan resimlerin hikayelerini de anlatan Haşim Dikdur "Bakın burada sene 95, daha dava başlayalı iki sene olmuş. Ne kadar da gencim. O zamanlar herkeste bir heyecan var tabii, karar çıktı mı çıkacak mı diye bir bekleyiş. Allah aşkına şu arkada bekleyen gazetecilere falan bakın.. ahaha.. nasıl da bekliyorlar bir karar çıkcakmış gibi.. ahaha" sözleriyle salonda kahkaha tufanı estirdi.
 
Türküler ve oyun havalarıyla devam eden gecenin sonunda davetliler hep birlikte pasta keserek hatıra fotoğrafı çektirdiler. Üzerinde 19 adet mum bulunan pastadaki maytaplardan bir kısmının kontrolden çıkmasıyla bir süre korku dolu anlar yaşayan topluluk, seneye tekrar bir araya gelmek üzere sözleşerek salondan ayrıldılar.