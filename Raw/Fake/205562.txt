Türkiye, Başbakan Erdoğan'ın Çağrısına Kulak Verdi: ''Tamam biz bakmıyoruz hadi, ne konuşuyorsanız konuşun PKK'yla...'' Ankara bu sabah güne farklı bir eylemle uyandı. Başbakanlık önünde toplanan ve kendilerine "ortalamanın sesi insiyatifi" adını veren yaklaşık 200 kişilik grup, Başbakan Erdoğan'a iletilmek üzere 50.000 kişi tarafından imzalanan ortak bir bildiriyi korumalara iletirlerken, grup adına bir basın açıklaması yapan Sami Dülgerli(46) adlı vatandaş, "İmralı görüşmelerinin basına sızması nedeniyle Sayın Başbakan'ın canının çok sıkıldığını üzülerek gördük. Kendisine mesajımız, lütfen rahat olsun. Biz olan bitenden pek bir şey anlamadığımız gibi basına sızan o yazıyı da çok uzun olduğu için okumadık zaten. Ne konuşuyorlarsa konuşsunlar, gerçekten ilgilenmiyoruz. Bir sonuç çıkınca bize haber versinler yeter" sözleriyle eylemin amacını özetledi. 
 
PKK ile yürütülen barış müzakereleri kapsamında son olarak BDP'li milletvekilleriyle Abdullah Öcalan arasındaki görüşmeye ait tutanakların basına sızması Ankara'da soğuk duş etkisi yaratırken, tutanakları yayınlayan gazetelere sert tepki gösteren Başbakan Erdoğan, vatandaşlardan da bu tarz haberlere itibar etmemelerini istemişti. Erdoğan'ın beklediği iyi haberse bu sabah Başbakanlık önünde toplanan yaklaşık 200 kişilik gruptan geldi. Kendilerine "ortalamanın sesi insiyatifi" adını veren grup, Türkiye'nin dört bir yanından yaklaşık 50.000 kişi tarafından imzalanan ortak bir metni Başbakanlığa ilettikten sonra bir basın açıklaması yaparak eylemin nedenini paylaştılar.
 
"Bunca zamandır bebek katili, cani falan diye bildiğimiz, 2 ay önce assak mı asmasak mı diye aramızda tartıştığımız biriyle devlet bir anda masaya oturunca haliyle bir şaşkınlık oluyor tabii. Ona zaten otamatik olarak tepki veriyoruz, dert etmeyin. Ama yok görüşmenin içeriğiymiş, yok yazılan mektuplar, sızdırılan konuşmalarmış falan gerçekten bunları kafanıza takmayın. O habere de şöyle bir baktık ama upuzun bir yazı var. Hani bir kaset, video falan olsa oturup saatlerce izleyelim de o kadar yazıyı kim okuyacak? Zaten İmralı'ydı, MİT'ti, BDP'ydi, Karayılan'dı, Barzani'ydi derken kafamız iyice karıştı. Bir gün savaş uçakları Kandil'i bombalıyor, ertesi gün aynı Kandil'e milletvekilleri mektup götürüyor. Hangi birini nasıl yorumlayalım? İnanın, hiç bunlarla uğraşacak halimiz yok..."