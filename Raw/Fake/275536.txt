Ak Parti, Nevruz'daki HDP Tekelini Kırmakta Kararlı: ''Gerekirse valilerimiz bizzat polisle çatışacak...'' Türkiye, bir Nevruz'a daha "o aslında Türklerin Ergenekon'dan çıkışı" tartışmaları ve "bakalım bu sene de birileri ölecek mi?" merakıyla girerken, Hükümet bu kez HDP'ye rol kaptırmamak konusunda kararlı görünüyor. Alınan tüm önlemlere rağmen HDP’nin bir şekilde Nevruz'la özdeşleşmesinin önüne geçilemediğine dikkat çeken İçişleri Bakanlığı, 81 ilin valisine gönderdiği genelgede "Öyle takım elbiseyle ateş üstünden atlayıp, demir döver gibi yapmakla olmuyor bu iş. Bu adamlar ne yapıyorsa aynısı yapılacak. Gerekiyorsa bizzat gösteri düzenleyin, polisle karşı karşıya gelmekten çekinmeyin..." talimatı verdi.      Hükümet, yaklaşan genel seçimlerin de etkisiyle HDP'nin Nevruz üzerindeki tekeline son vermek konusunda bu kez ipleri sıkı tutuyor. İçişleri Bakanlığı'nın Çankaya'daki binasının bahçesinde dev Nevruz ateşinin yakılma töreni için gazetecileri davet eden Bakanlık Müstaşarı Nurettin Sözeren, birazdan yakacağı ateşle tüm Türkiye'ye Nevruz nasıl kutlanırmış gösterileceğine işaret etti. Kısa giriş konuşmasının ardından ateşe ilk kibriti çakan Sözeren, 10 dakika kadar süren çabalarına rağmen çıraların bir türlü tutuşmaması üzerine törene kısa bir ara vererek basın mensuplarıyla dertleşti. "Ya şu ateşi yakabilseydim, aslında burada biz kutlamalara başlamıştık ama dünden çok ıslamış odunlar. Bi türlü alev almıyor" diyen deneyimli müsteşar şöyle devam etti: "Her sene biz de işte devlet erkanımızla, mülki amirlerimizle bu coşkuya ortak olalım diyoruz. Koca koca adamlar el ele tutuşup takım elbiseyle ateş üstünden atlıyor ama Diyarbakır'da yürüyüş yapan gruba polis müdahale edince bütün haberlerde o çıkıyor. Nevruz oluyor gene Newroz. Ama artık bu oyunu bozuyoruz. Bundan böyle kimsenin bizden rol çalmasına izin vermeyeceğiz. Madem öyle; yürüyüşse yürüyüş, Apo posteriyse Apo posteri, çatışmaysa çatışma. Vatandaşımızdan yeterli desteği göremedeğimiz noktada gerekirse emniyet güçlerimiz ikiye ayrılıp birbirleriyle çatışacaklar. Bu Nevruz'un HDP ile Kürt hareketi ile anılma olayını ne pahasına olursa olsun bitireceğiz..." Müsteşar Sözeren konuşması sırasında bastıran yağmur nedeniyle basın mensuplarıyla birlikte içeri geçerken, "Ayrıca ne baharı? 21 Mart'ta daha kombiyi pilota bile alamıyoruz. Diyarbakır falan daha sıcak tabii ondan da faydalanıyorlar" diyerek gelecek yıllarda Nevruz tarihlerinde düzenleme yapılabileceğinin de sinyallerini verdi. Erik makul fiyatlara düşene kadar baharın gelmiş olmayacağını savunan Sözeren, "Yıllarca benim gül ağacı dibine para diken bacımı nevruz kutluyor saymadılar. O da kutlamıyor mu baharın gelişini? İlla poşu takıp, 18 saat durmadan halay mı çekmek lazım? Ha öyleyse onu da yaparız." diyerek kurmayları ile birlikte kol kola girip halay pozisyonu aldı. Açıklamalarına bir süre bu şekilde devam eden Sözeren, halayla birlikte bakanlık koridorlarında gözden kaybolmadan evvel bu yılki Nevruz törenleri için hazırladıkları ufak sürprizlerle ilgili ipuçları vermeyi de ihmal etmedi: "Gezi zamanında ufak tefek de olsa biliyorsunuz sivil arkadaşlarımızla TOMA'dakiler tatlı tatlı kapışmıştı. O ona molotof atar gibi yaptı, bu diğerinin işte 4-5 metre ötesine su sıktı. Şakalaşır gibi de yani. Belki o tip bir şey olabilir yine. Hem vatandaşımız seviyor böyle atraksiyonları hem de basınımız sağolsun yoğun ilgi gösteriyor. Bundan sonra böyle, biz de oyunu kuralına göre oynayacağız. Biji Newroz, Newroz piroz be!"