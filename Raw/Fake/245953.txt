İçindeki Sandıklarla Birlikte Ortadan Kaybolan Çankaya Fethi Paşa İlköğretim Okulu Ankara'da Sert Tartışmalara Neden Oluyor 30 Mart 2014 Yerel seçimlerinin kıran kırana mücadelelerinden birine sahne olan Ankara, üst üste gelen kayıp, yanık ve çalıntı oy pusulası haberlerinin ardından şimdi de kayıp okul iddiasıyla çalkalanıyor. Aşağı Ayrancı semtinde bulunduğu ileri sürülen Fethi Paşa İlköğretim Okulu'nun bu akşam 18 sularında ortadan kaybolduğunu ifade eden CHP'liler derhal emniyet güçlerine haber verirken, bölgeye intikal eden Belediye çalışanlarının ise çevredekileri okul olmadığına ikna etme çabaları yer yer gerginliklerin yaşanmasına neden oldu... Oy verme işlemlerinin sonlanması ardından geçen 30 saati aşkın süreye rağmen seçim sonuçlarının halen belirsizliğini koruduğu Ankara'da, Çankaya Fethi Paşa İlkokulu'nun da kayıp olduğu haberi tansiyonu daha da yükseltti. Pazar günü bu okulda oy kullandıklarını belirten vatandaşlardan Naim Çokan (66), akşam dolaşmasına çıktığı sırada okul önünde olağan dışı bir hareketliliğe şahit olduğunu belirterek, "Valla evladım, yanlış görmediysem iki tane büyük otobüsle birileri geldi. Aha buradan böyle inerken falan.. O ara ne oldu tam bilmiyorum, patara kütere. Bi' duman, bi' gürültü derken okul ortadan kayboldu'' ifadelerini kullandı. Daha önce üzerinde okul olduğu iddia edilen arsada toplanan vatandaşlardan bir diğeri olan Yusuf Haseren (32) ise, Naim Bey'in akli melekeleri konusunda bazı şüpheleri olduğunu dile getirdi ve herkesi sağduyuya davet etti. "Ya bu söylentiler nerden çıkıyor? Kayıp sandık dediniz, yanmış oy pusulası dediniz ama bari bunu yapmayın" diyerek çevredekilere dert yanan Haseren, iddialara delil olarak gösterilen, bölgedeki çok sayıda kırtasiyeyi ise sadece "tesadüf"  olarak nitelendirdi. Fethi Paşa İlkokulu'nun varlığını kanıtlamak için CHP Genel Merkezi'nde ve internet üzerinde organize olan CHP'liler okulun imar planlarını ve mezunlarını bulmanın yanısıra, oy kullanan vatandaşlara ulaşmak için de büyük çaba sarfediyorlar. Twitter üzerinden başlatılan #OkulunaSahipCik hashtag'i ile okulda oy kullananları tespit etmeye çalışan partililer, şimdiden 272 kadar kişiyi Genel Merkez Binası'nda toplasalar da, Nüfus Müdürlüğü’nden yapılan açıklamada bu kişilerin sahte olabileceğine dikkat çekildi. Tartışmalar tüm hızıyla sürerken, bir kaç saat önce Twitter’da yayılan, Pursaklar ilçe sınırları içinde belediyeye ait bir çöp toplama alanında bir kısmı yanmış halde bir bina ortaya çıktığı iddiası ile birlikte olay yeni bir boyut kazandı. Binaya ait olduğu iddia edilen resimlerin sosyal medyada paylaşılması heyecanı daha da yükseltirken, haber yayına hazırlandığı sırada CHP'li bir grup milletvekilinin avukatlar ve inşaat mühendislerinden oluşan bir ekiple birlikte Pursaklar'a doğru yola çıktığı da son olarak gelen bilgiler arasında