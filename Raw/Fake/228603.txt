Irak İçişleri Bakanı Halkı Uyardı: ''Dört iç çatışmalık nüfusumuz kaldı...'' Yıllardır ülkedeki kaos ortamının bir türlü önüne geçemeyen Irak Hükümeti, bu sabah vatandaşlarına seslenerek önemli uyarılarda bulundu. Süreklilik arz eden iç çatışmalar nedeniyle ülkedeki insan popülasyonunda sonlara gelindiğini ifade eden İçişleri Bakanı Torhan Muftu, ''Bakın artık hepimiz birbirinin yüzüne bakan insanlarız.  Hepi topu 4 iç çatışmalık insan kaldı memlekette. Ona göre, lütfen herkes biraz daha idareli çatışsın'' şeklindeki sözleriyle, halkını sükunete davet etti. Geçtiğimiz aylarda gerçekleşen patlamalar nedeniyle bir bölümü yıkılmış olan bakanlık binasında basın mensuplarına konuşan İçişleri Bakanı Torhan Muftu, Irak için denizin bittiğini dile getirdi. ''Dönüp geçmişe baktığımızda, bu ülkede bir bombalı saldırıda 200-300 kişinin öldüğü zamanlar oldu ancak şimdi kalabalık yer de kalmadı. Attığınız bomba kimseye değmiyor inanın, nüfus yoğunluğunun kilometrekarede yarım kişi olduğu şehirler var'' diyen Torhan Muftu, ülkedeki herkesi tek tek uyarabileceğini ama kimseyi de utandırmak istemediğini kaydetti. Irak halkının geçmişten gelen bir alışkanlıkla yerli yersiz çatıştığını ancak artık buna bir son vermek zorunda olduklarını belirten dertli bakan, ''Tamam, çatışma olmasın diye bir hayalimiz yok ancak hiç değilse bir süreliğine yaralanmalı saldırılara ağırlık verelim'' derken, daha sonra sözlerine şöyle devam etti: ''Valla sözlerimden kim alınıyosa alınsın ama artık öyle ortalık yerde bomba patlatanın Allah belasını versin... Sonunda toplatacaksınız bana o silahları, herkes sapanla çatışacak. Durum gerçekten ciddi arkadaşlar, 4 iç çatışmalık dediysek, o da yani klasik bomba yüklü kamyon hesabıyla. Daha büyük çaplı bir şey olursa, mazallah tek bir patlamada biteriz. Daha yaşanabilir bir Irak için şu iç çatışmaları senede bir yaparsak... Daha yaşanabilir derken de, kelime anlamıyla söylüyorum. Hayatta kalma manasında...'' Bakan Torhan Muftu'nun bu sözleri sarfettiği sırada, dışarıdan gelen patlama sesi ise toplantıda korku dolu anların yaşanmasına sebep oldu. ''Ya biz burada ne anlatıyoruz, adamlar ne yapıyor. Hayret bir şey yaa..'' şeklindeki sözleriyle, duruma ilk tepkisini gösteren Bakan Muftu, daha sonra gelen ''Sadece 1 kişi hayatını kaybetti'' haberiyle derin bir nefes aldı. ''Yani tabii Allah rahmet eylesin, keşke kimse ölmeseydi ama bizim ülke şartlarında 1 ölü gayet makul bir rakam'' diyerek memnuniyetini gösteren İçişleri Bakanı, patlama sonrasında yakalanan şüphelilere de teşekkür etmeyi ihmal etmedi. Son olarak, Irak'ta yaşamını sürdürmeyi başaran herkese bir kez daha seslenen Torhan Muftu,  ''Bundan böyle herkes duyarlı olacak arkadaşlar... Buyrun size mezura... Öldüreceğin insan 1 metre 40 santimin altındaysa vurmayacaksın... Artık yeter, ağız tadıyla yetişkin vurabilmek için çocuk katliamlarına da son diyoruz... Biraz insan biriksin ülkede'' diyerek, toplantıyı noktaladı.