Ortadoğu'da Kazandığı Zaferlere Yenilerini Eklemek İsteyen Türkiye, Lübnan'a Uçuş Sayısını Artırmaya Hazırlanıyor 15 Ağustos 2013 tarihinde Lübnan'da kaçırılan THY pilotları Murat Akpınar ve Murat Ağca'nın geçtiğimiz gün serbest bırakılmasının coşkusu türm yurtta sürerken, Dışişleri Bakanlığı da uzun zaman sonra Ortadoğu'da elde edilen ilk zaferin haklı gururunu yaşıyor. Konuyla ilgili olarak bu akşam saatlerinde bir basın toplantısı düzenleyen Bakanlık Sözcüsü Fazlı Erdemciler, elde edilen kazanımın çok değerli olduğunu belirterek “Ancak önemli olan bu başarıyı kalıcı ve istikrarlı bir hale getirmek. O yüzden bu haftadan itibaren THY ile koordineli bir şekilde Lübnan'a uçuş sayısını kademe kademe artırmayı planlıyoruz. ” sözleriyle hedeflerinin ayda ortalama 2 pilot kurtarma operasyonu olduğunu ifade etti. Kaçırılan pilotlarla birlikte Ankara'daki Dışişleri Bakanlığı binasında kameraların karşısına geçen Fazlı Erdemciler, konuşmasına başlamadan önce Türk dış politikasına yaptıkları katkılardan ötürü Murat Akpınar ve Murat Ağca'ya birer teşekkür plaketi takdim etti. Pilotların sağ salim Türkiye'ye ve sevdiklerine kavuşmalarının, son bir kaç yıldır özellikle yurt dışında başarıya hasret kalan Dışişleri Bakanlığı için anlamının büyük olduğuna işaret eden Erdemciler “Bir laf vardır ya hani, Allah köylüyü sevindirmek isterse önce eşeğini kaybettirir sonra tekrar... Tabii estağfurullah, eşek derken yani orada lafın gelişi... Teşbihte hata olmaz, kusura bakmayın... Eheh... Neyse, evet...” diyerek, Bakanlık personeli adına duydukları şükran borcunu dile getirdi. Pilotların Türkiye'ye geliş sürecinde yaşanan coşku dolu manzaranın herkesin göğsünü kabarttığına dikkat çeken Erdemciler, yaşanan olaydan gerekli derslerin çıkarıldığını belirterek, bundan böyle başta Lübnan olmak üzere Ortadoğu'daki sorunlu bölgelerin tümüyle daha sıkı ilişkiler kurulacağını ifade etti. Erdemciler, Dışişleri'nin yeni Ortadoğu vizyonu doğrultusunda Lübnan'a sefer sayısının kademeli olarak önce 2 sonra 4 katına çıkarılacağını söylererek şöyle devam etti: “Lübnan İçişleri Bakanlığı'yla da görüşmelere başladık. İmzalancak bir protokolle oradaki THY ekiplerine eskortuk edecek güvenlik güçlerini tamamen kaldırtıyoruz. Personelimiz, üzerinde kocaman bir Türk bayrağı, 6 dilde 'Türkiye Cumhuriyeti vatandaşı' ve kaldıkları otelin adresinin yazılı olduğu pankartlar bulunan üstü açık otobüslerle otellerine gidip gelecekler. Eğer her şey planladığımız gibi giderse, yakın zamanda ayda bir pilot kurtaracak seviyeye geliriz. Ki zaten bir yerden sonra o pilotlar kendileri kurtulacak seviyeye gelir heralde. Bakalım, böyle böyle Ortadoğu'da bir tarih yazıcaz artık.. “ Esas hedefin 1 yıl içinde direkt Şam'a uçmak olduğunu ancak şu aşamada daha uçak inmeden havada imha edilme riski fazla olduğu için nispeten daha garanti bölgelere yöneldiklerini belirten Erdemciler, “Uçuş başına 2 pilot koyuyorduk, onu da Lübnan'a özel 4'e çıkartıyoruz. Ayrıca, kokpitin teknik donanımını herkesin anlayacağı dilde anlatacağımız kılavuzlar da hazır olacak. Basit bir tornavida yardımıyla bundan böyle sök, otomatik pilotu da kaçır, etti mi sana 5 pilot. Bunun getireceği diplomatik başarı elbette bambaşka...Neden? Çünkü işin içinde artık teknolojik casusluk da var” sözleriyle Türkiye'nin yeni zaferler ve duygusal kavuşma manzalarıyla tanışacağı günlerin yakın olduğunu müjdeledi. Bakanlık Sözcüsü, kaçırılma olayının rutine binmesi halinde hem iç siyasette hem de Ortadoğu'da önemli kazanımlar elde edileceğini belirtirirken, yeni stratejinin avantajlarını ise şu sözlerle anlattı: “İlkinde acemilikten tabii biraz endişelendik ama görüyorusunuz endişelenecek bir durum da yokmuş. Aslanlar gibi bakmışlar orada vatandaşlarımıza. Resmen yata yata bitirmişler rehineliklerini. Hem de böyle bir zafer için 150 Milyon Dolar gibi oldukça ekonomik bir bedeli var. Kaçırılma olayını bir düzene bağlarsak devamlı müşteri olacağımz için o fiyatı da daha aşağı çekeriz biz zaten. Ayda 100 Milyon Dolar'a gelse, hadi gittin geldin derken 1 Milyon Dolar da öyle masrafı olsa yine mis gibi. Bu paraya böyle tanıtımı hiçbir yerde yaptıramazsın...” Basın toplantısının sonunda, bundan sonraki karşılama töreninin canlı yayın hakları için ihaleye çıkılacağını da sözlerine ekleyen Erdemciler, buradan elde edilecek gelirin yine pilotların kurtarılması için kullanılarak projenin kendi kendini finanse eder bir yapıya kavuşturulacağını ifade etti.