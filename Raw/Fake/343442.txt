Olası Bir Göktaşı Tehdidine Karşı TÜBİTAK'tan İddialı Proje: Dev Kilim! Dolu uyarısının ardından dün İstanbul'da vatandaşlar tarafından alınan önlemler, TÜBİTAK'a da ilham kaynağı oldu. Kuruma bağlı Uzay Teknolojileri Araştırma Enstitüsü tarafından geliştirilen 'Dev Kilim' projesiyle Türkiye, olası bir göktaşı çarpması tehdidine karşı artık daha güvenli.  Konuyla ilgili olarak TÜBİTAK'tan yapılan açıklamada, dolu uyarısıyla birlikte basına yansıyan görüntülerin Uzay Teknolojileri Araştırma Enstitüsü'ne bağlı uzmanlarca incelenmesi sonucu şekillenen projeyle, başta stratejik kurumlar olmak üzere Türkiye'nin tamamının olası bir göktaşı çarpmasına karşı korunaklı hale getirileceği ifade edildi.  GÖKSAV adı verilen projenin fikir babası olan Doç. Dr. Faruk Ayhanlı ise basına yaptığı açıklamada, ''Arkadaşlarla internette dolanan resimlere bakıyorduk. Arabasını kilimle, halıyla, battaniyle sarmalayan vatandaşları gülerek izlerken bir meslektaşımız 'Başkanım biz de binanın üstüne bir yolluk mu atsak, meteor falan çarparsa korur belki' şeklinde bir espri yaptı. Komik değildi. Pek gülmedik ama biraz düşününce fikir mantıklı geldi. '' sözleriyle projenin ortaya çıkış öyküsünü aktardı.  ''Bu kadar insan arabasını doludan korumak için kilime güvendiğine göre demek ki bir bildikleri var. İşe yaramasa yapmazlar yani'' diyen Ayhanlı, daha büyük ve kalın kilimlerle tek tek binaların, yeterince büyük bir kilimin ülkenin komple üzerine serilmesi halinde ise bütün Türkiye'nin, dolu tanesinin daha irisi sayılabilecek meteor felaketinden en az hasarla kurtulabileceğine dikkat çekti.  İlk prototip dev kilimin üretilmesiyle birlikte projede deneme aşamasına geçeceklerini belirten Ayhanlı, ''Bunu önce kendi binalarmızda deneyeceğiz. Kilim bitince komple Gebze yerleşkemizin üzerine serip uçaktan iri kayalar atarak sonucu gözlemleyeceğiz. Tahminimiz, kilimin darbeyi epey yumuşatacağı yönünde. Allah utandırmasın.'' diyerek de önlerindeki yol haritasını aktardı.  Göktaşı tehdidinin zaman zaman dünyanın gündemine geldiğini, hatta geçmişte dinozor neslinin de bu yüzden tükendiği yönünde iddialar olduğunu da vurgulayan deneyimli bilim insanı, ''Ancak biz dinozor değiliz. Onların kaderini paylaşmamız gerekmiyor. Deneylerde bir sıkıntı çıkmazsa inşallah önümüzdeki sene kilimleri örmeye başlamış oluruz.'' derken, talep gelmesi halinde projenin yerli hava savunma sistemi olarak Türk Silahlı Kuvvetleri'nin kullanımına sunulabileceğini de sözlerine ekledi .