İçişleri Bakanlığı Türkiyeli Türkler İçin Ülkücülerden Korunma Rehberi Hazırladı Son zamanlarda Ülkü Ocakları’nın istemeden de olsa hedef belirlediği Türkiyeli Türkler için İçişleri Bakanlığı harekete geçti. Uygur Türkleri’nden Burdurlular’a dek geniş bir yelpazede Türk vatandaşının tehlike altında olmasına yetkililer daha fazla duyarsız kalamadı. “Türkiyeli Türkler İçin Ülkücülerden Korunma Rehberi” hazır… Konuyla ilgili açıklama yapmak üzere mikrofonların karşısına geçen T.C. İçişleri Bakanlığı Araştırma ve Etütler Merkezi Başkan Yardımcısı Hakan Varol hazırladıkları rehberin ortaya çıkış sebebine ilişkin bilgiler verdi. “Arkadaşlar biliyorsunuz ki son zamanlarda Türk kökenli Türkiye Cumhuriyeti vatandaşlarına şiddet uygulandığına dair çok sayıda haber çıkıyor. Hayır, yani darp edenler de ülkücü olunca başlarda karışmayalım, aile içinde olur böyle şeyler dedik ama konu farklıymış” diyen Varol, asıl meselenin dövülecek kişinin etnik kökenini ayıramamak olduğunu tespit ettiklerini kaydetti. Yapılan hataların ardından ilk olarak Ülkücü camiaya eğitim vermeyi denediklerini ancak başarılı olamadıklarını “Yani… Nasıl desem… Eğitime çok açık bir kitle değil. Hatta yolladığımız eğitmeni Ermeni sanıp darp ettiler” sözleriyle itiraf eden Başkan Yardımcısı, sonuç olarak rehber hazırlamaya karar verdiklerini aktardı. Basın mensuplarıyla rehberin ilk örneğini de paylaşan bakanlık yetkilisi, kendisini dinlemekte olan Hürriyet Akdeniz eki muhabiriyle de “Sen de güzel bronzlaşmışsın ha, çok dolanma valla kavruk tenli diye yersin tokadı ehehe” şeklinde şakalaşmayı ihmal etmedi. Rehberde geçen bazı pratik ve faydalı öneriler ise şu şekilde: - Mümkünse Şahin ya da Doğan kullanın ve araca 4'er kişilik gruplar halinde binin. Hiç olmadı Doblo alın. Ancak aracınız ne olursa olsun arka camına mutlak suretle Osmanlı Tuğrası yapıştırın. Böylece sizi kendilerinden görüp dokunmayacaklardır. - Bıyık bırakın. Bırakamıyorsanız takma bıyık kullanın. O da olmuyorsa üst dudağınızı kıvırın ve hilal şekline getirin. - İç Anadolu Bölgesi'nde yaşıyorsanız en riskli yerdesiniz demektir. Ülkücüler nedense kendi şehirleri dışına pek varlık göstermiyorlar. İmkanınız varsa Doğu'ya taşının. Orada bu tehlikeden uzak olursunuz ama onun da başka riskleri var tabii. - Tartışmaya girmeyin. Ola ki kendinizi tartışmanın içinde buldunuz hemen Başbuğ Türkeş'e selam durun. "Tuğrul Türkeş ne yaptı ya!" diyerek konuyu değiştirin, tartışma büyürken kendinizi unutturun ve usulca uzayın. - Her ihtimale karşı yanınızda üstünde Türk Bayrağı olan kırmızı bir tişört taşıyın. - Çekik gözlüyseniz hemen çaresizliğe kapılmayın, tıp çok ilerledi. Ameliyat olun. Operasyona kadar güneş gözlüğüyle dolaşın.