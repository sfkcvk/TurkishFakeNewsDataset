Herkesi Kendisinden Tiksindirmek İsteyen Bir Marka Daha Call Center Kurarak İnsanları Taciz Etmeye Başladı Kurumsal firmaların hizmet ve reklamlarını telefon üzerinden yapması giderek yaygınlaşırken, call center vasıtasıyla insanları yerli yersiz rahatsız eden şirketler arasına son olarak Hacıoflazoğlu Şarküteri Grup A.Ş. katıldı. Şirketin CEO'su Haydar Hacıoflazoğlu özellikle reklam yapmak için insanları en olmadık saatlerde arama fikrinin kendilerini heyecanlandırdığını gizleyemeyerek ''İlk hedef olarak yılda 12 milyon kişiyi kendimize küfrettirmeyi planlıyoruz. Sonra da tüm Türkiye bizden tiksinene kadar aramalara devam edeceğiz. Bir şekilde insanların akıllarına kazınacağımıza eminim'' ifadelerini kullandı. Şirketin merkez şarküterisinin bulunduğu Levent'teki ofislerinde gazetecilere peynir tattırarak call center açılışını kutlayan Hacıoflazoğlu Şarküteri Grup A.Ş. CEO'su Haydar Hacıoflazoğlu, kurumsallaşma aşamasında bir adımı daha başarıyla atlattıklarını kaydetti. Küçük yaşlarda da tanımadığı numaraları arayarak insanları rahatsız etmekten büyük bir keyif aldığını söyleyen başarılı CEO, şimdilerde kurumsal bir marka adı altında bu işi rahat rahat yapabilmekten duyduğu memnuniyeti dile getirirken, firma olarak neden böyle bir işe kalkıştıklarını şu sözlerle anlattı: “Bir gün telefonum tam 14 kere çaldı. her defasında banda kaydedilmiş bir ses ile bana bir şeyler satmak istediler. GSM operatörü, kredi kartı satmaya çalışanlar, kredi kartı aidatlarını geri aldırmak isteyenler, 'Kur’an öğrenmek ister misiniz?' diye arayanlar… Yemin ederim ikrah ettim, yıldım, bitap düştüm. Sonra birden bende ışık yandı…  Dedim 'Haydar, senin de elinin altında mis gibi markan var, o halde neden sen de insanları bu şekilde taciz etmiyorsun' Bu fikir aklıma gelir gelmez hemen yakınlarımı aradım, önce onları taciz ederek işe başladım…” 3 kuşaktır başarıyla hizmet veren Hacıoflazoğlu Şarküteri'nin genç yöneticisi, bazen sırf kayıtlı olmayan bi numaranın verdiği heyecanla telefonu açıp hayalkırıklığı yaşayan insanları düşünerek mutlu olduğunu da itiraf etti. Şarküterinin gelecek vaateden ismi, banttan gelen ''Merhabalar, Hacıoflazoğlu sucuklarını denediniz mi?'' sesini duyunca insanların suratlarının aldığı şekli görmek ve ettiği küfürleri işitebilmek için her şeyini vermeye hazır olduğunu da sözlerine ekleyerek ''Allah sizi inandırsın, sırf şunun için tüm varımı yoğumu harcamaya hazırım. Öyle bir değişik keyif bu'' dedi. 'Sakın yanlış anlaşılma olmasın, rahatsızlık veriyosak, en yakınlarımıza da veriyoruz. Yıllardır görüşmediğim, gıcık olduğum dayımı sırf call center sayesinde günde 5-6 kere arıyoruz. Böyle birleştirici bir yönü de var bu işin'' şeklindeki sözleriyle dayısına bir kez daha selam gönderen Haydar Hacıozlazoğlu, call center açılışından dolayı yaşadığı mutluluğu basın mensuplarıyla paylaşmayı da ihmal etmedi. Toplantıyı takip eden muhabirlere tulum peyniri, çizik zeytin, salam, sucuk, sosis, yumurta, bal ve tereyağından oluşan bir paket hediye eden cömert işletmeci, çok güzel çedar peynirinin geldiğini ve call center'dan ulaştıkları müşterilere paketini sadece 19,90 liraya bırakacaklarını kaydetti. Son olarak, yıl sonu hedeflerinin en az 12 milyon insana rahatsızlık vermek olduğunu sözlerine ekleyen Hacıoflazoğlu, bu rakamın giderek artacağından şüphe duymadığını ve tüm bunların yanında değişik sürprizlerinin de olacağını dile getirdi. Kafasında call center reklamı ve 90’ların telefonla taciz kültürünü aynı potada eritmek gibi bir fikir olduğunun ipucunu veren şarküterinin deneyimli ismi, ahizeye üfleme sesi başta olmak üzere “Abuzittin mi?” “Abla geliyim yıkanim mi?” gibi kayıtlar üzerinde çalıştıklarını müjdeledi.