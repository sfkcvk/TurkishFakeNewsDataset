Hala Türk Futboluna İlgi Duyan Aklı Başında Son Taraftarın da Hayatını Kaybetmesinin Ardından Ortam Tamamen Geri Zekalılara Kaldı Türkiye Futbol Federasyonu, bu akşam saatlerinde yaptığı yazılı açıklamayla onca kavga, gürültü, çirkeflik ve seviyesizliğe rağmen halen Türk Futbolu’ndan ümidini kesmeyen ve ısrarla taraftarlık görevini sürdüren son futbolsever Mustafa Tömbekçi’nin (72) kalp yetmezliğinden yaşamını yitirdiğini duyurdu. Açıklamada, merhuma Allah’tan rahmet, kederli ailesine de başsağlığı dilenirken, Tömbekçi’nin vefatının ardından tamamen fanatik gerizekalıların eline kalan futbol camiasının en kısa sürede kendi kendini imha etmesi yönünde de temennide bulunuldu. 1946 yılında Manisa’nın Kırkağaç ilçesinde doğan evli ve iki çocuk babası  Tömbekçi, 2011 yılında henüz 38 yaşındayken Facebook’ta giriştiği bir futbol tartışmasında insanlıktan çıkan Süleyman Cangöz’ün kaybından sonra Türk Futbol camiasının fanatizme herhangi bir şekilde bulaşmayan, normal, aklı başında tek taraftarı ünvanını kazanmıştı. Acı haberi vermek için kameraların karşısına geçen TFF yetkilisi Levent İçerli, bütün zihinsel fonksiyonları normal olarak çalışan Tömbekçi’nin buna rağmen Türk Futbolu hakkında güncel bilgilere sahip olduğunu ve son nefesine dek takımının maçlarını yakından takip ettiğini belirterek şöyle devam etti: “Kendisinin hem sağlık durumunu hem de basın organlarıyla olan ilişkisini son 3 senedir yakından takip ediyorduk. Televizyonunun TRT Müzik’den başka kanalı çekmemesi için bölgedeki tek verici de dinamit vasıtasıyla devre dışı bırakılmıştı. Birkaç defa evine internet bağlatma yönünde girişimi olduysa da Telekom’daki arkadaşlarımızın yardımıyla bunun da önüne geçtik. Yok modem kalmamış, yok senin evden çekmiyor internet falan diye diye bu zamana kadar iyi idare ettik. Bunu da kaybedersek ortamın tamamen gerizekalılara kalacağı yönünde bir endişemiz vardı. Ancak maalesef takdiri ilahi’nin önüne geçemedik. Ne diyelim, hepimizin başı sağolsun…” Tömbekçi’nin vefatyıla birlikte bir devrin kapandığını ve bundan sonrası için en iyimser senaryonun Türk Futbol camiasının birbirinden tiksine tiksine en sonunda komple futboldan tiksinmesi olduğunu ifade eden İçerli, “Gerçi biraz aklı başında olan herkes çoktan lanet olsun futboluna da daha birine de diyerek bu işlerden elini eteğini çekti zaten. Geriye kalan hırslı ve kafasız kitlenin de kısa vadede o farkındalığa ulaşması biraz zor görünüyor. O yüzden açıkçası bu vakitten sonra büyük ihtimalle birbirlerini doğrayarak azalacaklarını düşünüyoruz” derken Federasyon olarak kendilerinin de mümkün mertebe bu süreci uzaktan izleme politikası izleyeceklerini dile getirdi.