Ünlü İsimler Kendileri İle Anılacak Belde Arayışında Ünlüler dünyasında son günlerde yeni bir trend dikkati çekiyor. Bugüne kadar birçok güzide beldemizin önemli sanatçılarla anılmasından yola çıkarak arayış içerisine giren müzik, sinema, edebiyat ve siyaset dünyasının önde gelen simalarının, artık kendi isimleri ile anılacak yerlerin peşine düştükleri bildirildi. Datça(Can Yücel), Bodrum(Zeki Müren), Urla(Tanju Okan) gibi beldeler için şanslarını yıllar önce kaybeden ünlülerin gözdesi Çeşme olurken, burası için öne çıkan ismin Serdar Ortaç olmasının yöre halkında tedirginlik yarattığı gelen haberler arasında.

 

Yeni trend ile birlikte Ege ve Akdeniz'de özdeşleşilecek belde arayışına giren ünlülerin, büyük küçük demeden her yerin daha önceden paylaşılmış olmasının sıkıntısını yaşadıkları belirtildi. Elde kalan az sayıdaki şirin ilçeyi de kaptırmamak isteyen ünlüler daha ilk kez gittikleri tatil yöreleri için şiirler, şarkılar yazarken; esnafla senli benli olup, tatilcilere "Zaten çupranın mevsimi değil, o dışarıda yedikleriniz hep çiftlik. Şimdi lüfer yiyeceksiniz esas." benzeri tavsiyelerde bulunarak kendilerine yöre insanı süsü vermeye çalışıyorlar. 

 

En büyük çekişmenin yaşandığı belde ise Çeşme. Son yıllarda sosyetenin uğrak yeri olan Çeşme için Serdar Ortaç, Çağla Kubat, Kenan Doğulu gibi isimler yarışıyor. Rekabette şu ana dek en çok öne çıkan ismin Serdar Ortaç olmasından oldukça rahatsız olan yöre halkı, "Çok büyük dışa göç verilir, milleti tutamayız burada." sözleriyle tedirginliklerini ifade ederken; mevcut ünlüsünden memnun olmadığı bilinen Marmarisliler, Çeşme ile özdeşleşmeyi başaramayacak olan ünlülerden en iyisini ilçelerine kazandırmak için şimdiden hazırlıklara başladı.

 

Çıkış parçası "Gel dersen düşünürüm biraz" ile müzik dünyasına hızlı bir giriş yapan genç şarkıcı Ersin Özbükey ise özdeşleşmek için Ege veya Akdeniz'i değil de, Erzurum'un Köprüköy ilçesini seçerek şaşırtıcı bir karara imza attı. Erzurum halkının İbrahim Erkal'ı unutturabileceği umuduyla ilk günden bağrına bastığı Özbükey, sahil şeridindeki beldeler için fazla şansı olmadığını düşünerek  alternatif yöre arayışına girdiğini ve tatillerini Erzurum-Köprüköy'de geçirmeye başladığını ifade etti.
 
 

Özbükey, "İlk başlarda her şey çok güzel gidiyordu. Nihayet beni buraya gömün diyebileceğim, yerli halkın kalbinde taht kurabileceğim bir yer bulmuştum. Denizi yok ama kaplıcası var, iki suya girer rahatlarım dedim ama ne var ki soğuk be kardeşim. Bildiğin soğuk memleket. Sabah yataktan çıkası gelmiyor insanın; nerede kaldı ki halka karışayım, Köprüköy’ün güzelliğine dair şarkılar yapayım?" sözleriyle Köprüköy günlerini özetledi.

 

Konuşmasına, "Yalnız diğer ünlülere de iki çift lafım var: Buldunuz tabii sıcak memleketleri, sahil kasabalarını; hemen kapağı attınız. Memleketleri gözde turizm beldesi olsun diye size yanaşan esnaf ve onların avantaları da cabası. Kolaysa buralara şiirler, şarkılar yapın da görelim” şeklinde devam eden Özbükey, "2 aydır buradayım, içinde 'zemheri', 'karakış', 'baharı beklemek' sözlerinin geçmediği tek şarkı yapamadım. Ama herkes hazır olsun, önümüzdeki kışa damga vuramamam imkansız." açıklamalarıyla bomba gibi bir albümün yolda olduğunun sinyallerini verdi.