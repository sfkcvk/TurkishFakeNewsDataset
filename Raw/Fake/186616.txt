Senkiz Holding'in Çiçeği Burnunda CEO'su Cahit Arpman: "Buraya para için gelmedim..." Senkiz Holding'in geçtiğimiz hafta ani bir kararla CEO'luk görevine getirdiği Cahit Arpman, dün düzenlenen görkemli bir törenle kendisini 3 yıllığına Senkiz Holding’e bağlayan sözleşmeye imza attı. Borsaya bildirilen rakamlara göre aylık 24 bin lira maaş + yıl sonu şirket karından pay alacağı öğrenilen çiçeği burnunda CEO, holding flamasını öptükten sonra basına yaptığı ilk açıklamada Senkiz Holding'e kesinlikle para için gelmediğinin altını çizerek, "Sözleşmemde yazan tutarı inanın ben de az önce öğrendim. Senkiz Holding, benim çocukluğumdan beri hayalini kurduğum bir yerdi. Onların ürettiği bisküvilerle, gofretlerle büyüdüm. Sonunda bu büyük camiaya geldiğim için gururluyum..." ifadelerine yer verdi. 
 
"Senkiz Holding'de gördüğüm en büyük sorun herkesin koordinatör, direktör ya da müdür olması. Holding'de asker yok.Hedefimiz genç ve tecrübeli çalışanlarımızı kaynaştırarak, başarıya aç, çok koşan, piyasada basmadık yer bırakmayan bir ekip yaratmak. Açık konuşayım ben mesai bitiminde gömleği terlememiş adamı bu şirkette görmek istemiyorum. O gömleğin böyle sıkınca suyu çıkacak!”