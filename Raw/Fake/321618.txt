'Cem Küçük’le Yargılanacaksan Gel’ Çok Yakında ATV'de... Son günlerin popüler ismi Cem Küçük’ten yeni bir televizyon programı müjdesi geldi. Küçük, 8 yarışmacının içinden hangisinin yargılanacağına karar verilecek yeni bir formatın sunucusu olarak ATV ekranlarında sevenleriyle buluşacak. Bugüne dek gerek haber kanallarında gerekse sosyal medyada gösterdiği ‘yargıya çağrı’ performansıyla önemli bir hayran kitlesine ulaşan gazeteci yazar Cem Küçük’ün yeni bir televizyon programıyla izleyici karşısına çıkacağı bugün ATV İç Yapımlar Müdürü Yusuf Güntaç tarafından açıklandı. Küçük, yıllardır Twitter’da yaptığı “O konu zaten savcılık tarafından incelenecek”, “Siz kesinlikle yargılanacaksınız”, “Açıkça suç işleniyor, cezası ağır olur”, “Bedelini hukuken ödeyecekler” gibi açıklamalarla bu konuya dikkat çekmeye çalışanların başında geliyordu. Verilere göre Cem Küçük aynı zamanda, Türkiye’de en fazla tüzel ve gerçek kişi hakkında ‘yargılansın’ görüşü bildiren vatandaş olma ünvanını da taşımakta. “Artık bu tecrübeyi kullanmanın vaktidir” diyen ATV İç Yapımlar Müdürü Yusuf Güntaç, ismi ‘Yargılanacaksan Gel’ olarak düşünülen programın detayları hakkında da şunları söyledi: “Şimdi her hafta 8 yarışmacımız olacak. Bunları mümkün olduğunca farklı kesimlerden seçmeye çalışacağız. CHP’lisi, HDP’lisi, FETÖ’cüsü, Gezi eylemcisi, Ahmet Davutoğlu’nu destekleyeni, bulabilirsek dış mihrak’ı falan güzel kadrolar oluşturmaya çalışacağız. Bu 8 yarışmacının hangisinin daha önce yargıya intikal ettirileceğine vatandaşlarımız SMS’le karar verecekler. Cem Bey’in de jüri başkanı olarak bir kişiyi potaya koyma hakkı olacak. Haftanın birincisini direkt Cem Küçük kendisi götürücek savcılığa. Böyle güzel, değişik bir şey düşünüyoruz bakalım.” Yusuf Güntaç, ilerleyen tarihlerde yarışmacılar arasında sürpriz isimlerin de yer alabileceğini kaydetti. Güntaç, “Valla şöyle bir dönüp bakıyorum da son 15 senede başta hiç akla gelmeyecek isimlere bile zaman içerisinde ‘Bu da yargılansın’ demişiz. Dolayısıyla 77 milyondan herkes bir anda kendini yarışmacı olarak bulabilir. Heyecanı da biraz orada zaten” demesinin ardından açıklamalarına son verdi.