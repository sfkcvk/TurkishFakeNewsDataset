Bir Haftadır Rıza Sarraf Davasının Türkiye'ye Karşı Bir Komplo Olduğunu Dinleyen Muzaffer Erdil(62), Bu Bilgiyle Tam Ne Yapması Gerektiğini Bilemiyor... ABD'de görülen Rıza Sarraf davası konusunda hükümet ve hükümet yanlısı basından 1 haftadır yapılan 'Siyasi bir dava', 'Türkiye'ye kumpas kuruluyor' açıklamaları ve milli duruş çağrıları, kamuoyu neznindeki gizemini koruyor. Rıza Sarraf'ın davada sanık pozisyonundan itirafçı konumuna geçtiğinin netleşmesiyle birlikte iktidar çevresinden her gün yeni bir açıklama gelirken, davaya karşı eleştirilerin tonu da giderek sertleşiyor. Bu sabah yine davanın kumpas olduğu, Rıza Sarraf'a işkence edildiği, ABD'li savcıların zaten FETÖ'cü olduğu gibi iddiaları okuyarak güne başlayan Tapu Kadastro Emeklisi Muzaffer Erdil(62)'inse aklında tek bir soru var: ''İyi güzel de ben ne yapayım şimdi?" Akşam saatlerinde Manisa'nın Köprübaşı ilçesindeki evinde basın mensuplarını ağırlayan Erdil, 1 haftadır okuduğu ve izlediği haberlerin de etkisiyle davanın kumpas olduğuna ikna olur gibi olduğunu belirtirken, "Ama beni niye buna ikna etmeye çalıştıklarını henüz çözebilmiş değilim. Hayır yani inansam ne olacak inanmasam ne olacak? Davanın savcısı, hakimi, sanığı hepsi Amerika'da. Amasya Merkez'de olsa neyse, giderim belki mahkemin önünde dururum ama Amerika çok uzak. Gidemem ki ben oralara..." sözleriyle de yaşadığı çaresizliği dile getirdi. "Hadi diyelim çok gaza geldim, Amerika'ya kadar gidip mahkemenin önünde eylem yapayım dedim. Bir, o kadar param yok. İki, para olsa da vize vermiyorlar zaten." diyerek açıklamalarına devam eden Erdil, söz konusu haberleri Facebook'tan paylaşmasının ABD'deki yargı süreci üzerindeki etkileri konusunda şüpheleri olduğunu da sözlerine ekledi. Erdil, davaya karşı hükümet tarafından kendisinden beklendiğini tahmin ettiği milli duruş konusuna da açıklık getirilmesini talep ederken, "Lütfen biri çıksın tam olarak ne yapmam gerektiğini söylesin. Durmam gerekiyorsa duruyorum zaten bi yere gittiğim yok, inanmam yetiyorsa tamam, içleri rahat olsun inandım da hadi. Ama davayı etkileme yönünde daha fazla bir beklenti varsa, ayrıntılı açıklama yapılması lazım. Böyle olmaz" ifadelerine yer verdi. İşin ucunun emekli maaşına değmesi gibi olasılık varsa bunun da şimdiden kendisine iletilmesini yetkililerden talep eden Erdil, son olarak "Yani sanki benim mahkememmiş gibi bu kadar anlattıklarına göre insanın aklına kötü kötü şeyler geliyor. Biraz daha böyle devam ederse yarın bir gün kapıma gelip, 'Davayı kaybettik Muzaffer amca, senin maaşla tazminat ödiycez. Kusura bakma' diyecekler diye korkmaya başlıycam ben artık. Öyle bir durum varsa şimdiden söyleyin kenara kıyıya 3-5 bi şey koyayım" sözleriye de hükümete seslendi.