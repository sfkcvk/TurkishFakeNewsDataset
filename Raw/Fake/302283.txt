1 Aydır Hafta Sonu AVM'ye Gidemeyen Binlerce Aile Dağılmanın Eşiğinde... Bir süredir gündemi teröre teslim olan Türkiye yepyeni bir tehlikeyle daha karşı karşıya… Patlama korkusuyla son 3-4 hafta sonunu AVM'lerden uzakta geçirmek zorunda kalan ailelerde huzursuzluk ve çatışmalar tavan yaparken, boşanma taleplerindeki artış ise ürkütücü boyutlara ulaşmış durumda... Aile ve Sosyal Politikalar Bakanlığı tarafından bugün yayınlanan 2016 Yılı 1. Çeyrek Aile Refahı Raporu, Türkiye’nin karşı karşıya olduğu yeni bir gizli tehditi de gözler önüne serdi. Bakanlık adına raporu kamuoyuyla paylaşan Müsteşar Adnan Yunak, haftasonu AVM gezmenin Türk aile yapısının temel taşlarından biri olduğunu vurgularken, şu an terör odaklarının direkt olarak bu kutsal değeri hedef aldığına dikkat çekti. Yunak'ın çarpıcı açıklamalarından kimi satır başlarıysa şöyle: “Adamlar maalesef zayıf karnımızı biliyor arkadaşlar. İki yere bomba atsan kimse AVM’ye gidemeyecek. Bundan mahrum olup eve tıkılan Türk ailesi ne yapar? Sıkıntıdan birbirini yemeye başlar açık konuşalım. Cumartesi öğlene kadar hadi dayandın. Öğleden sonra düğünde senin dayın hiçbir şey takmamıştı’dan başlar, bu çoraplar niye burada’ya kadar gelir o iş. Buyurun son 3 haftada boşanma başvurusu geçeb yılın aynı dönemine göre %12 artmış. Kolay değil. Ne yalan söyliyim ben bile hafta sonu evde durmamak için mesaiye mi gitsem diye düşünmüyor değilim...” Bu acı tablonun bir şekilde önüne geçebilmek için bakanlık olarak çalışmalarını sürdürdüklerini ekleyen Müsteşar, hafta sonu eşinden tiksindiğini fark eden tüm çiftleri fevri bir karar vermeden önce ALO 183 Sosyal Destek Hattı'nı aramaya davet etti. Yunak, “Orada da çok bir şey yapacağımızdan değil de, lafa tutarız işte. Bir yarım saat de öyle geçse, Pazartesi biraz daha yakınlaşır. Aslında düşününce 183 de şart değil, herhangi bir yeri, misal sigara bırakma hattı vardı, neydi onun numarası? Neyse işte onu da arasanız olur...” diyerek Türk aile yapısını koruma adına ellerinden geleni yapacaklarını kaydetti. Bakanlığın raporu kamuoyunda geniş yankı bulurken, Cuma akşamı işyerlerinden çıkan milyonlarda da önümüzdeki 2 günü nasıl atlatacaklarının endişesi hakim. Türkiye'nin sosyal bütünlüğü tehdit eden yeni tehlikenin ülke genelindeki kimi yansımaları ise şöyle:  Son 2 haftasonu boyunca kendilerini internetten yabancı dizi izlemeye veren ikilinin adsl kotaları geçtiğimiz hafta dolarak bağlantı hızları 128 kbps'ye düşürüldü. Berk Türkmener'in mobil internet kotasında kalan 1.2 GB'ı iyi değerlendirebilirlerse bu hafta sonunu da atlatırlar. Yoksa, haftaya avukatlara vekalet verilir.   Sağduyulu davranan 4 yıllık evli ve 1 çocuk sahibi çift, geçtiğimiz haftayı mümkün mertebe yüzyüze gelmeden farklı odalarda kalarak, zaruri durumlardaysa Whatsapp’tan mesajlaşarak geçirmişti. İyice havaya giren ve ilişkilerinin flört evresine geri dönen Tuğçe ve Orhan bir olay olmazsa bu cumartesi çocuğu babaaaneye bırakıp Kadıköy'de bir barda buluşma kararı aldı.   Geçtiğimiz hafta sonu “Bari sevişelim de zaman geçsin” diyen 7 yıllık evl çift, Murat Soydanlı’nın 4 dakika 22 saniyelik performansının ardından bu hafta "Tamam ya AVMye gidelim, nolacaksa olsun" kararı aldı. Geçtiğimiz hafta isim-şehir-hayvan, nesi var ve son heceden kelime türetmece oynayarak bunalıma giren Güneyli’ler bu hafta sonu Eren Güneyli’nin anne ve babasını da alarak okeye oturmayı planlıyor. Evden boşanma başvurusunun yanı sıra cinayet haberi de bekleniyor.