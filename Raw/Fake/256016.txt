Genç Popçu Berksan'ın Feryadı Yürek Dağladı: ''Ben de gittim Başbakan'ın toplantısına, niye kimse bana laf etmiyor lan?!'' Geçtiğimiz günlerde Başbakan Erdoğan'ın vizyon belgesini açıkladığı toplantıya katılan ünlü isimler kamuoyunda çeşitli tartışmalara neden olurken, bugüne dek sosyal medyada en ufak bir tepki çekmeyen genç popçu Berksan sonunda isyan etti. Düzenlediği basın toplantısında, o akşam Haliç Kongre Merkezi'ndeki sanatçılardan biri olduğunun tekrar hatırlatan genç şarkıcı, "Metin Arolat'ından, Ece Erken'ine herkesin gitmesi dert oldu.. Bir tek benim mi orada olmam normal yani?" derken, tepkisizliğin sürmesi halinde Erdoğan'ın bir sonraki mitingine katılabileceğini de sözlerine ekledi. Çok ses getiren Erdoğan'ın Vizyon Belgesi'ni açıkladığı toplantıya katılan Orhan Gencebay, Metin Arolat, Ece Erken, Bülent Ersoy ve Şahan Gökbakar gibi isimlere gösterilen tepkiler sürerken, toplantıya katılan isimlerden biri olan Berksan ise kamuoyunun ilgisizliğinden şikayetçi. Aradan geçen bunca zamana karşın tek bir eleştiri bile almadığı için yaşadığı hayalkırıklığını saklayamayan başarılı şarkıcı, stüdyosunda ağırladığı basın mensuplarına şu sözlerle dert yandı: "Yani tamam, Orhan Gencebay falan çok büyük isimler, tabii ki onlar daha çok yazılacak çizilecek ama bir tanecik de olsa haber çıkmaz mı? Haberi de geçtim, bir tane kınayan tweet gelmez mi? Toplantıdan sonra günlerdir twitter'ı refreshliyorum, hala 'Berksan abi bizim okula gelecek misin? Sevgiler, Sudenaz' geliyor. Maalesef en son 13 yaşındaki Sudenaz kızımıza bağırdım. 'Gelmicem lan, Gelmicem... Başbakan'ımızın Giresun mitingine gidicem ben dedim'... Onu da kırmış bulundum, özür diliyorum..." Üzüntüsü her halinden belli olan genç popçu, o günkü toplantıdan cep telefonuyla çektiği bazı fotoğrafları da basın mensuplarıyla paylaşmayı ihmal etmedi. "Buyrun, bakın.. Başbakan'ımızla selfie'miz bile var ama kimse şu fotoğrafa ağzını açıp tek bir söz etmedi" diyen Berksan, fotoğrafları gazetecilere flashdisk aracılığı ile vererek, sosyal medyaya servis etmeleri konusunda ricada bulundu. Açıklamalarını, kendisine ait Çilek isimli şarkının nakaratıyla devam eden Berksan: "Çilek dudaklarına yapışıp kalıcam Gözlerinden kalbine akıcam Yar senin için bu şehri yakıcam Senin aklını, aklını alıcam... Şu sözlere bakın, hiç mi içinizden demediniz 'Vay be bu sözlerle yüreğimize dokunan Berksan meğer yandaşmış' diye? Bir kez olsun 'Dudağından bu sözler dökülen bir insan nasıl olur da Başbakan'la görüşür' diye yakınan da mı olmadı? Bu kadar mı duygusuzlaştı bu toplum arkadaşlar? " ifadelerini kullanırken, gözyaşları eşliğinde basın toplantısını sonlandırdı. Berksan'ın bu sabah yaptığı açıklamalara resmi cevabın gelmesi ise çok gecikmedi. Konu hakkında kısa bir değerlendirme yayınlayan Başbakanlık Halkla İlişkiler Koordinasyon Başkanlığı, "Berksan hangisiydi ya? " demekle yetinirken, ünlü sanatçının menajeri ve sevenleri cevabın Berksan'a ulaşmaması için seferberlik ilan etmiş durumda. Berksan'ı bir süreliğine stüdyoya kapatıp albüm yapmaya ikna etmeye çalıştıklarını belirten menajeri, genç şarkıcıyı Amerika'ya dil okuluna da gönderebileceklerini dile getirdi.