Yeni Bir Yabancı Dizi Öğrenen Emre Günak(21), 2 Ay Boyunca Konuştuğu Herkese Diziyi Övüp Darlamak Üzere Sokağa Salındı... Türkiye güne, Yıldız Teknik Üniversitesi İşletme Bölümü 3. Sınıf Öğrencisi Emre Günak'ın yeni bir dizi öğrendiği haberiyle başladı... "Lan şimdi dünyayı dar eder bize bu, izle izle diye kafamızı ütüler" diyen Emre'nin arkadaş grubu, finalleri beklemeden apar topar memlekete kaçarken; adeta pimi çekilmiş bomba gibi sokaklarda dolanan Emre'nin bu süreçte yapabileceklerinden korkuluyor... Son 5 senedir ömrünü aynı anda en az 2 dizi izleyerek geçiren Emre Günak(21) cephesinde yüzler gülüyor. Dün akşam keşfettiği yeni HBO dizisinin ilk 6 bölümünü soluksuz izleyen Günak, bir kez daha tanıdığı herkese dizi övmek ve mutlaka izlemesi için darlamak üzere sokaklarda... Emre Günak, ilk olarak Facebook'unda "Emre Günak is watching The Mountain Insiders" paylaşımı yaparak kısa vadede darlamaya başlayacağının sinyallerini verdi. "Oooo Watson reyizi vurdular", "Helal be Elizabeth... Evlenilir lan bu kızla" , "4.bölüm bombaydı bomba" gibi sosyal medya iletileriyle yakınlarına adeta “Beni gördüğünüz yerde kaçın” mesajını veren Günak, bir gecede altı bölüm izlemenin de verdiği coşkuyla derhal telefona sarıldı. Yakın çevresinden şans eseri o saatte uyuyor olanlar herhangi bir yara almazken; iki arkadaşı da zorla dizinin trailer’ını izlemek durumunda kaldı. En talihsiz olan bir kişi ise malesef ısrarlara dayanamayarak ilk bölümü zorla seyretti… Olayın taraflarından HBO ise, Türkiye'deki durumu uzun süredir takip ettiklerini ve insanları yerli yersiz darlayarak izleyecek olanı bile diziden soğutan bazı şahıslar olduğu yönünde güçlü kanıtlara sahip olduklarını belirtti. HBO İç Yapımlar sorumlusu Brienne Ofthart, ısrarlı sorulara rağmen isim vermekten özellikle kaçınırken, “Bugün bir Lost’un izlenme oranlarını hala yakalamıyorsak, bunun vebali bu kitlenin başınadır. Yeter, rahat bırakın lan insanları” diyerek kendilerinin de durumdan mağdur olduklarını ifade etti.