LC Waikiki'de Patronuyla Karşılaşan Mert Yunak, Çalıştığı Şirketin Batmak Üzere Olduğu Gerçeğiyle Yüzleşti... Adı bir süredir küçülme, satış ve iflas içerikli dedikodularla anılan Albazlar Yatırım'da durumu yavaş yavaş netleşiyor. Dün akşam saatlerinde LC Waikiki’de şirketin patronu Yusuf Albazlar’la karşılaşan uzman yardımcısı Mert Yunak acı haberi şu sözlerle verdi: "Adam baya pantolon denedi ya o kalabalıkta. Bu şirket artık iflah olmaz..." İstanbul finans piyasasının köklü şirketlerinden Albazlar Yatırım’ın uzman yardımcılarından Mert Yunak, dün iş çıkışının ardından alışveriş yapmak üzere gittiği AVM’de, acı gerçekle yüzleşti. LC Waikiki mağazasında dolanırken tanıdık bir sima gördüğünü ve ilk başta “Yok ya benzetiyorum kesin... Koskoca Yusuf Albazlar... Ne işi olur yani?” diyerek durumu inkar etmeye çalıştığını belirten Yunak, en sonunda kabin çıkışında Yusuf Albazlar’ı tam olarak teşhis ettiğini ifade etti. Uzman yardımcısı, ilk şoku atlatmasının ardından yaşananları ise şöyle aktardı: “Göz göze geldik. O da beni gördü eminim yani ama tanıdı mı çok emin değilim. Tam 'iyi akşamlar Yusuf bey, pantolonlarda çok güzel indirim var değil mi efendim?' falan diyecekken o başını diğer tarafa çevirip kabinden uzaklaştı. Bilemiyorum belki de ben öyle gözümü dikip bakınca rahatsız olduğu içindir ama çalışanı tarafından orada görülmekten de şeyapmış olabilir... Neyse, ne diyeceğimi bilemiyorum. Şirketin durumunun pek parlak olmadığını epeydir duyuyorduk zaten ama bu kadarına da ihtimal vermiyordum. Fakat maalesef dünkü bordo renkli kanvas pantolonun ardından emin oldum ki bu iş bitmiş. Daha artık FED Başkanı gelse bizim şirketi kurtaramaz…” Yusuf Albazlar'ın, pantolonun yanı sıra bir de sweatshirt satın aldığını belirten uzman yardımcısı, "Onu da gitti indirimli reyondan aldı" sözleriyle durumun vehametini dile getirdi. Sabah ilk iş olarak kariyer sitelerindeki CV’sini güncellediğini de ekleyen Mert Yunak, o sırada bir arkadaşından gelen “Abi LC Waikiki’den çıkıp bi de Defacto’ya girmiş. Orada da görmüşler” mesajıyla iyice yıkıldı. Haber yayına hazırlandığı sırada Yunak ve arkadaşları çekmecelerini toplamaya başlamıştı.