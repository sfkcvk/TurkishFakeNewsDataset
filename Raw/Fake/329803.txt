Maliye Bakanlığı, Taşıt Almayı Düşünüp MTV Zammından Sonra Vazgeçenlerden de 'Vazgeçme Vergisi' Alınacağını Açıkladı Maliye Bakanlığı, Motorlu Taşıtlar Vergisi'nin(MTV) önümüzdeki seneden itibaren yüzde 40 artırılacağının açıklanmasının ardından otomobil almaktan vazgeçenler için harekete geçti. ''Motorlu Taşıtlar Alım-Satım Niyet Vergisi'' adı altında yeni bir uygulama üzerinde çalışmaların sürdüğünü açıklayan Maliye Bakanı Naci Ağbal, ''Biz bu vatandaşlarımızın araba alacağına güvenerek bir bütçe yaptık. Elbette vazgeçmek kendi tasarruflarıdır, ona bir şey diyemeyiz ama bunun da bir bedeli olmalı. Öyle kolay değil bu işler...'' sözleriyle uygulamayı savundu. Son şeklinin verilmesinin ardından önümüzdeki günlerde kamuoyuna duyurulacağı açıklanan yeni verginin mali disiplin açısından önemine vurgu yapan Bakan Ağbal, şöyle devam etti: "Biz neticede bu vergileri kafamıza göre artırmıyoruz. Önce oturup önümüzdeki sene ne kadarlık bir vergi gelirine ihtiyacımız olduğunu hesaplıyoruz. Sonra bu parayı kimden nasıl alırız ona bakıyoruz. Şu kadar ev satılsa, cep telefonu satısa, araba satılsa her birinden şu kadar vergi alsak diye tek tek hesaplayıp ona göre bir bütçe yapıyoruz. Sen şimdi vergi arttı diye araba almaktan vazgeçerek ne yaptın? Bizim bütün bütçe planlamamızı altüst ettin. Ne anlamı kaldı bizim yaptığımız zammın? O zaman kimse kusura bakmasın, o parayı bir şekilde alıcaz biz senden...'' Bakan Ağbal, araba alım niyeti olanların nasıl tespit edileceği yönündeki bir soruya ise "Biz de onu düşünüyoruz" sözleriyle yanıt verdi. İlk etapta internet üzerinden yapılan aramaların ve araba satışı yapılan internet sitelerinin kayıtlarının inceleneceğini belirten Ağbal, "Bu işe niyetlenen herkes en az 3 ay her gün internetten araba bakar zaten. Birini ötekiyle karşılaştırır, forumlardan çıkmaz falan bir şekilde belli eder o kendini" diyerek işin bundan sonrasının sadece teknik bir mesele olduğunu dile getirdi.  İlk etapta otomotivde hayata geçirilecek olan Niyet Vergisi'nin başta gayrımenkul olmak üzere kademeli olarak başka alanlarda da uygulanabileceğini belirten Ağbal, bu yolla "Madem nasılsa vergisini ödiycem, bari alayım" düşüncesiyle hem tüketimin teşvik edilerek piyasanın canlı tutulacağına, hem de vergi gelirlerinde yaşanan kayıpların önüne geçileceğine işaret ederek önümüzdeki günler için iyimser sinyaller verdi.