Ülkesine Dönüşte Türkiye İzlenimlerini Paylaşan Mahmut Abbas, Hastanede Müşahede Altına Alındı... Cumhurbaşkanı Erdoğan'la ikili görüşmeler için bu sabah Türkiye'ye gelen Filistin Devlet Başkanı Mahmut Abbas, ülkesine dönüşte düzenlediği basın toplantısı sırasında fenalaşarak hastaneye kaldırıldı. Toplantıda sarfettiği, "Sayın Cumhurbaşkanı ile verimli bir görüşme yaptık. İsrail meselesi, Gazze ablukası konuları. Sonra bir sürü eski kıyafetli savaşçı etrafımızı sardı... İşte yemek falan yedik... Mızraklı adamlar... Batı Şeria'daki... Ben iyi değilim çocuklar..." sözlerinin ardından kendini kaybederek yere yığılan Abbas, korumalarının müdahalesiyle en yakın hastaneye nakledilirken, Filistin Yönetimi ise olayın sorumlusu olarak Türkiye'yi gösterdi. Üzücü gelişmenin ardından hastanede basın mensuplarının sorularını yanıtlayan Filistin Özerk Yönetimi Sağlık Bakanı Usame Nacar, Abbas'ın bilincinin şu an kapalı olduğunu ancak yapılan ilk tetkiklerde endişe verici bir duruma rastlanmadığını belirterek kamuoyunu rahatlatacak mesajlar verdi. "Hastaneye ilk geldiğinde sayıklar haldeydi. Sakinleşmesi için kendisine ilaç vererek uyutmak durumunda kaldık. Şu an durumu stabil. Yediği bir şey dokunmuş olabilir, yol yorgunluğundan olabilir. Belki stresten... Bilemiyoruz... Tahlil sonuçları gelince kesin açıklamayı yapacağız." diyen Usame Nacar, tüm Filistinliler'den Abbas'ın bir an önce sağlığına kavuşması için dua etmelerini istedi. Filistin İçişleri ve Ulusal Güvenlik Bakanı Rami Hamdallah ise gelişmeyle ilgili olarak sıcağı sıcağına yaptığı ilk açıklamada Türkiye'yi suçlayan ifadeler kullandı. Abbas'ın geçen defaki Türkiye ziyaretinden dönüşte de garip hikayeler anlattığını belirten Hamdallah, şöyle devam etti:  "Bu iki oluyor bakın. Geçen defaki ziyaretinde de Bülent Ersoy, Tanju Çolak, Nur Yerlitaş, Cengiz Kurtoğlu ve Mustafa Sandal'la iftar açtığını söylemişti. Ramazan'a denk geldiği için 'heralde oruç başına vurdu' diye o zaman çok üzerinde durmadık. He he diye geçiştirdik. Bakın bu adamcağıza orada napıyorsunuz, yemeğine bir şey mi katıyorsunuz, Ankara'nın şebeke suyundan mı içiriyorsunuz bilmiyoruz ama bu iş çözülene kadar bir daha Türkiye ziyareti falan yok. Yazık günah ya, kaç yaşında adama bu yapılmaz..."   Filistin yönetiminin zaten yeterince sorunu bulunduğuna işaret eden İçişleri Bakanı Hamdallah, en dikkatli ve aklı başında olmaları gereken bir zamanda devlet başkanının mantar kafası yaşamasının Filistin davasını da tehlikeye düşürdüğüne dikkat çekti:  "Halkımızda da doğal olarak 'Kendimizi kime emanet ettik? Bu adam İsrail'le barış görüşmelerini de mi bu kafayla yapıyor acaba?' diye bir şüphe oluşuyor. Türkiye'nin Filistin'e verdiği desteğe müteşekkiriz, elde bi şey olmadan da direkt kimseyi suçlamak istemiyoruz ama sayın Abbas bu yaşında 80 tane ülke gezip hepsinden sapa sağlam dönen bir insan. Niye Türkiye'den her dönüşünde saçma saçma şeyler anlatıyor? Tel Aviv'e heyet yollarken bile içimiz daha rahat inanın. Bir de yani dost ve müttefik ülke bu. Kime güveneceğimizi neye inanacağımızı bilemez olduk..." Haber yayına hazırlandığı sırada Abbas'ın sağlık durumu belirsizliğini korurken, Filistin yönetimi'nin Türk Dışişleri yetkililerinden kapsamlı bir açıklama ve buluşmada ikram edilen yiyeceklerin tıbbi analizini içeren bir rapor talep ettiği de son olarak gelen bilgiler arasında.