Devlet, Yaralarını Bir Türlü Saramayan Feridun Düzağaç'a Yardım Eli Uzatıyor Açılım süreci ile birlikte sanatçılarla yakın diyaloglar kurmaya başlayan AKP Hükümeti, şimdi de duygu yüklü şarkılarıyla büyük bir hayran kitlesine sahip olan Feridun Düzağaç'ın şarkılarındaki buhranlı havayı dağıtmak için harekete geçti.
 
 
 Yakın zamanda yapılan toplantılarda sanatçılarla açılımı değerlendiren AKP hükümeti yetkilileri, toplantıya gelmeyen, telefonlara bile cevap vermeyen ve son olarak "Mütemadiyen ağlıyorum" adlı şarkısını piyasaya süren Feridun Düzağaç için kolları sıvadı. Çok endişeli olduklarını dile getiren hükümet yetkilileri, "Umarız Feridun iyidir. Onun hep iyi olmasını istiyoruz, çünkü o çok iyi bir insan. Sadece biraz fazla hassas..."  açıklamasında bulundular.
 
 
 İlerleyen günlerde kurulması planlanan Sanatçı Koordinasyon Merkezi'ne başkan olması beklenen Afyon  milletvekili Ersin Özbükey "Ne sorunu olabilir ki? Hali vakti yerinde, okumuş çocuk. Kız meselesi mi? Eğer öyleyse, en doğrusu sevdiği kişiyi karşısına alıp, açık açık konuşması. Atla deve değil ki bu." şeklinde tavsiyelerde bulunurken, Feridun Düzağaç bu gelişmelere yanıt olarak sadece "Müsaadenizle ben odama çekilmek istiyorum." demekle yetindi.