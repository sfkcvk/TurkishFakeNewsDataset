Musul'da Durum Daha da Kötüleşiyor: Davutoğlu IŞİD'ın Elindeki Rehineler İçin Güvence Verdi... IŞİD’ın Irak topraklarındaki ilerleyişi sırasında 28 Türk tır şoförünü ve Türkiye'nin Musul Konsolosluğu'ndaki görevlileri rehin almasının ardından bölgeden kötü haberler gelmeye devam ediyor. Son olarak Dışişleri Bakanı Ahmet Davudoğlu'nun rehinelerin tamamının kendi güvencelerinde olduğunu ilan etmesiyle,rehinelere ilişkin umutlar bir hayli azalırken, ABD ise Türk Dışişleri Bakanlığı’nın güvenceye aldığı rehinelere dair taziye mesajı yayınlayan ilk ülke oldu. IŞİD tarafından Irak’ta rehin alınan Türk vatandaşlarına ilişkin olarak yapacağı açıklama tedirginlikle beklenen Dışişleri Bakanı Ahmet Davutoğlu, bugün basın mensuplarının karşısına çıktı. Gazetecilere kısa bir bilgilendirmede bulunan Davutoğlu’nun, “Kimsenin şüphesi olmasın ki rehin alınan tüm vatandaşlarımız güvencemiz altındadır” sözleri salonda buz gibi bir hava estirirken, dışarıda haberi alan rehine yakınlarıysa gözyaşlarına boğuldu. Dışişleri Bakanlığı’na yakın bazı kaynaklar şu aşamada hala ufak da olsa bir umudun var olduğunu kaydederken “Valla asıl kalkıp Musul’a giderse kötü... Olay yerine son giden bakan 301 ölüyle döndü biliyorsunuz, Sayın Davutoğlu hayatta bunun altında kalmaz” sözleriyle, tehlikenin büyüyebileceğine dikkat çekti. Bakan’ın açıklamalarının ardından rehine yakınları cephesindeyse hüzün vardı. IŞİD’ın elinde bulunan tır şoförü Emrullah Turandar’ın (28) annesi Nevriye Turandar (56) “Biz bu çocuğu sırf diplomat olmasın diye özellikle tır şoförü olarak yetiştirdik. Ama işte maalesef kaderde güvence altına alınmak olunca bozamıyorsun” sözleriyle üzüntüsünü ifade etti. Bir başka rehine yakını, konsolosluk görevlisi Kazım Senekli’nin (33) babası Numan Senekli (67) ise Davutoğlu’na teşekkür eden isimler arasındaydı. “Dün sayın bakanımız Twitter’dan ‘Musul Başkonsolosluğumuzun güvenliği için gerekli önlemler alındı’ yazınca ben hanımın dilaltını falan verdim zaten. Bugün de oğlumuzun güvenceye alındığı haberini aldık... En azından alıştıra alıştıra söylemiş oldular, Allah razı olsun” diyen acılı baba, gerekirse 22 yaşındaki diğer oğlunu da komşularla sıfır sorun politikası için seve seve vereceğini kaydetti. Rehinenin gıyabi cenaze namazının ise yarın memleketi olan Ordu Fatsa'ya bağlı Cağdirek Köyü'nde, öğle namazına müteakip kılınacağını bildirildi. Davutoğlu’nun rehinelere ilişkin güvence açıklaması dünyada da geniş yankı buldu. İlk açıklamayı yapan Beyaz Saray, “Sayın Davutoğlu'nun tüm rehinelerin kendi güvencelerinde olduğunu açıklamasının acısını, Türk halkıyla birlikte biz de paylaşıyoruz. Güvencede olan rehinelere Allah’tan rahmet, yakınlarına sabır dileriz” sözleriyle taziyelerini iletti. Diğer kimi ülke ve toplulukların yayınladıkları mesajlarsa şöyle;  Düşünün bize komple güvence vermişti, o acının nasıl olduğunu en iyi biz biliriz... Üzücü... Çok üzücü maalesef...  Bunu duyacağımıza, 3.Havalimanı’nın açıldığını duysaydık keşke... İnanın daha iyiydi... Acımız büyük... Beklenmedik bir zamanda gelen Davutoğlu güvencesi hepimizi derinden yaraladı... Kadim komşumuza Allah'tan sabır diliyoruz...  Biz her an bu korkuyla yaşıyoruz. Davutoğlu’nun bir süredir bizi unutmasını sağlayan tüm rehinelere şükranlarımızı sunarız. Güvence altında bulunanlar, boş yere değil, bizim için çok önemli bir uğurda güvence altına alındılar... Unutmayacağız...  Bu güvence işinden sonra bir yerlere kınama falan yapacaklarsa önceden bir telefon açsınlar. Sonra düzelttirip tekzip ettirmek onlara da zor oluyo, bize de...