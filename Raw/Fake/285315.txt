''Kur’an’a el basın koalisyon yapalım'' Diyen Bahçeli Çıtayı Yükseltti: ''Ayrıca cipskolakilit'' 7 Haziran’dan bu yana koalisyon hükümetini bekleyen Türkiye, an be an tuhaf bir ortama sürükleniyor. Hükümet kurmaya yönelik adımlarda MHP Lideri Devlet Bahçeli'den gelen “Kur’an’a el basarsanız olur” açıklamasıyla beraber ise, koalisyon görüşmeleri Kazım Karabekir İlkokulu 3-C sınıf başkanlığı pazarlıkları seviyesine indi. Genel seçimlerin ardından koalisyon konusunda bir türlü somut adım atılamamasının ardından Devlet Bahçeli’nin açıklamalarıyla birlikte politika sahnesinde ciddiyet tamamen terk edildi. MHP’den HDP’ye, AKP’den CHP’ye tüm partilerde yoğun bir rahatlama görülürken fitili ateşleyen Bahçeli’nin “Kur’an’a el basın” sözleri oldu. Bu demecin ardından TBMM koridorlarında yer yer kovalamaca oynayan vekiller, karşıt görüşte bulunan kimi diğer partililerin kah saçlarını çekti, kah çelme taktı. Meclis’i bir anda saran ter, silgi ve yumurta kokusu 550 mebusa nostaljik anlar yaşattı. TBMM’de en keyifli anlarsa AKP ve MHP’den aynı anda gelen ‘HDP kapatılsın’ açıklamasının ardından Bahçeli’nin “Cipskolakilit” demesiyle yaşandı. Bir anda derin sessizliğe bürünen AKP sıraları, parti genel merkezinden ulaşan “Tamam konuşun ya, alırız bi cips kola, büyük partiyiz neticede” mesajıyla eski haline döndü. Kendisine cips ve kola yağan Devlet Bahçeli ise siyaset kulislerinde “Koalisyonda Ekonomi’yle İçişleri Bakanlığı’nı almasa da olur ya, dünyanın cipsini aldı” sözleriyle ‘günün kazananı’ ilan edildi. Siyasi tarihinin en şen şakrak günlerinden birini geçiren Türkiye’de yaşanan diğer kimi gelişmelerse şöyle; - Verilen beslenme arasında da AKP'lilerin muz yemesi güne damga vurdu. CHP milletvekilleri, ''Yiyen var, yiyemeyen var, görüşmeye muz mu getirilirmiş? Hiç mi aile terbiyesi almadı bunlar?'' başlıklı önerge verdi. Önerge reddedildi. - Kürsüye kadar ulaşan “O laflar boy boy” polemiği yüzünden 10 dakika mola verilerek tartışmanın büyümesi engellendi. Sözün, HDP sıralarından geldiği iddia edildi. - ''Valla demeyin olm. Valla demek Allah'ı inkar ediyorum demekmiş bak'' diyen AKP'li milletvekilleri, gün boyu çeşitli dini bilgiler vermeye devam ettiler. “Allah birdir, birim” diyen AKP Gümüşhane Milletvekili Yusuf Alucra ise meclis lokantasında ilk sırayı kapan isim oldu. - MHP Milletvekili Toktamış Bulut'un yediği cipsten çıkan çifte mega taso yüzünden konsantrasyon bozuldu. Cipsin alındığı bakkaldaki bütün tombiler apar topar görüşme odasına sipariş edildi. - İkinci oturuma meclis başkanvekili yerine bedencinin gireceği söylentisi üzerine genel kurul salonundan çığlıklar, kahkahalar yükseldi. Ancak duyumun sadece söylenti olduğu çabuk ortaya çıktı. - AKP'nin diğer partilerden bazı milletvekillerinin kendi koltuklarına kadar gelerek saçlarını çektiğini Cumhurbaşkanı'na şikayet etti. Bunu öğrenen MHP'nin ise AKP'ye çok pis küstüğü ve o ispiyoncularla bir daha görüşmek istemediğini CHP kanadıyla kendilerine iletti. - Kravatını kafasına geçirip masaya çıkan MHP İzmir Milletvekili Ayhan Kurt, kendisini izleyen milletvekillerine neşeli dakikalar yaşattı. - Akşama doğru görüşmelerden sıkılan partiler, sapanlık çatal aramak üzere Atatürk Orman Çiftliği’nin yolunu tuttu...