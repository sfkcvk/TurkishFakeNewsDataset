Yayın Yasağına Gerek Bırakmadan Gayet Normal Bir Şekilde Ölen Feyzi Dursun(72), Yarın Devlet Töreniyle Ebediyete Uğurlanacak... Yozgat'ın Çayıralan ilçesinde herhangi bir yayın yasağına gerek bırakmadan gayet normal bir şekilde hayata gözlerini yuman Feyzi Dursun(72), yarın öğle namazını müteakip düzenlenecek devlet töreniyle ebediyete uğurlanacak. Vefat haberini alır almaz bölgeye giden İçişleri Bakanı Süleyman Soylu, Dursun'un devleti zor durumda bırakmadan ölen örnek bir vatandaş olduğunu belirterek, sadece facia, terör ya da kaza gibi nedenlerle yaşanan ölümleri gündeme getiren basını eleştirdi.  Bir süredir tedavi gördüğü Çayıralan Devlet Hastanesi'nde akciğer yetmezliğine yenik düşerek hayata gözlerini yuman Feyzi Dursun(72), geride gözü yaşlı ancak gururlu 4 çocuk ve 9 torun bıraktı. Dursun'un içinde herhangi bir kaza, ihmal ya da terör saldırısı barındırmayan normal, düz bir ölümle aramızdan ayrıldığının kesinleşmesiyle birlikte Ankara'da da hareketli saatler yaşanırken, İçişleri Bakanı Süleyman Soylu da beraberindeki heyetle birlikte akşam saatlerinde Çayıralan'a ulaştı.  Burada hastane yetkilileri ve Feyzi Dursun'un yakınlarıyla görüşen İçişleri Bakanı Soylu, "Evet gördüğünüz gibi bu ülkede insanlar isterlerse normal bir şekilde, devletini milletini zora düşürmeden de ölebiliyor. Buradan kederli ailesine sesleniyorum. Başınız dik olsun, biz merhumu hak ettiği şekilde bir devlet töreniyle son yolculuğuna uğurlamak için buradayız." ifadelerine yer verdi.  Dursun'un son 1 hafta içinde normal bir şekilde ölen 148. vatandaş olduğuna dikkat çeken Soylu, bu ölümleri gündeme getirmeyen basına da ağır eleştirilerde bulundu. "Bakın görüyorsunuz burada bizim yanımızda getirdiğimiz Anadolu Ajansı'ndaki arkadaşımız dışında bir tane basın yok. Halbuki yayın yasağı da koymadık bu ölüme. Gelin cenazeyi yayınlayın istediğiniz gibi. Ama yok, yapmazsınız. Maksadınız üzüm yemek değil bağcı dövmek çünkü" diyen İçişleri Bakanı, Türkiye'de insanların eceliyle huzurlu bir şekilde ölemeyeceği gibi bir algı oluşturma peşindeki bu karanlık zihniyetle sonuna kadar mücadele edeceklerinin de altını çizdi. Soylu, Türkiye'de yayın yasağına neden olacak her bir ölüme karşın dokuz normal ölüm gerçekleştiğine dikkat çekerken, merhum Feyzi Dursun'un oğlu Cihan Dursun da babasının ölürken bile devleti zor durumda bırakmamaya özen gösteren değerli bir insan olduğunu dile getirdi. "Rahmetli 3 darbe, 6 büyük deprem gördü, ortaokulu bölge okulunda yatılı okudu, en civcivli zamanda Doğu'da öğretmenlik yaptı... Bunların herhangi birinde şak diye yayın yasağı gelebilecek bir olayla gidebilirdi ama o bunu tercih etmedi." diyen Cihan Dursun, bu hizmeti hak ettiği şekilde ödüllendiren yetkililere de teşekkür etti.  Cihan Dursun'un ardından söz alan aile yakını Muzaffer İncesu ise, uzun bir aradan sonra normal bir cenaze töreni düzenleme şansı bulan Çayıralanlı'lar olarak merhuma şükran borçlu olduklarını dile getirdi. "Bak Ömer abigillerin oğlu Adnan madende öldü, bir şey diyemedik. Burhan şehit oldu, aynı. Yunus vardı bakkalın yeğeni vakıf yurduna düştü dediler, ölüp ölmediğine dair bile bilgimiz yok kimse soramıyor. Yani ne yalan söyliyim insanın iyi ki öldün Feyzi ağabey diyesi geliyor." diyen İncesu, yarın onbinler olarak Feyzi Dursun'a son görevlerini yerine getireceklerini ifade etti.