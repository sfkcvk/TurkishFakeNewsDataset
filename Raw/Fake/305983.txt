EURO 2016 Öncesi Vatandaşlar, Önümüzdeki 1 Ay Boyunca Terör Yüzünden Hayatını Kaybedeceklerin Gıyabi Cenaze Namazında Buluştu: ''Şimdiden Allah rahmet eylesin...'' Bu akşam start alacak olan Euro 2016 öncesi Bayrampaşa Merkez Camii'nde bir araya gelen binlerce vatandaş, önümüzdeki 1 ay boyunca terör başta olmak üzere, doğal afet ve diğer nedenlerle hayatını kaybedecekler ve olası şehitlerimiz için peşinen cenaze namazı kıldılar. Turnuva süresince böyle konularla çok ilgilenemeyeceklerini ifade eden vatandaşlar, bir süre terörü lanetleyen sloganlar attıktan sonra şehitlerimize karşı son görevlerini yerine getirmenin huzuru içinde dağıldılar... Bayrampaşa Merkez Cami’nde kılınan cenaze namazının çıkışında kendilerine uzatılan mikrofonlara konuşan vatandaşlar, sadece iki yılda bir yapılan bu tip büyük turnuvaları kesinlikle kaçırmak istemediklerinin altını çizerken, yetkililerden de anlayış beklediklerini vurguladılar. "Başta yüce devletimiz olsun, terör örgütleri olsun… Sesimize kulak versinler yani, karşılıklı sağduyu lütfen. En azından 1 ay… Sonra yine devam edilir. Çözüm sürecinde de gördük, iki taraf da isteyince kimse ölmeyebiliyor. Gerçi n’olur nolmaz diye cenaze namazlarını şimdiden kıldık biz, kafamız rahat, ama olsun” sözleriyle sağduyu çağrısı yapan futbolseverler, en azından 30 günlük bir ateşkes sürecinin son derece yerinde bir hamle olabileceğinin altını çizdiler. Maçların saatlerinin tam da iftar sonrası yapılan çay keyfine denk gelmesinin de “Allah’ın bir hikmeti” olduğunu düşünen vatandaşlar, bir ay boyunca sadece Euro 2016’ya konsantre olmak istediklerini tekrar tekrar vurgularlarken, bazı vatandaşların görüşleri ise şöyle oldu:  Ne yalan söyliyim böyle 1 aylık toplu cenaze namazı kılmayı çok da doğru bulamadım. Çünkü Türkiye olarak maksimum çeyrek final oynarız bence. 15-20 günlük bi’ namaz kılsak o da yeterdi. Turnuvanın kalanında biz olmadığımızda da rahat rahat ilgilenirdik şehitlerimizle…  Az evvel dediğimiz gibi Allah şimdiden hepsine rahmet eylesin. Sevenlerinin başı sağolsun. Ateş yine düştüğü yeri yakacak. Ama ben biliyorum ki bizim Çek Cumhuriyeti maçından sonra, gereken yanıt misliyle verilecektir. 2.Tura kalırsak biraz erteleriz tabi cevabı…  Kalamazsak terör örgütü düşünsün…  Ben isterdim ki cenaze için Federasyon'dan da bir taziye mesajı gelsin. Hiç olmazsa bir çelenk yollayabilirlerdi…   Böyle mübarek bir ayda, mübarek bir günde, şu güzel cemaat ile şu birlik ve beraberliği yakalamışken; dualar edilmiş, namazlar kılınmışken... Garanti kuponu olan arkadaşlar paylaşabilir mi? Tutar çünkü bu kadar şeyin üzerine o…  Ben dualarımda da belirttim. İspanya maçından alınacak bir beraberlik tüm Avrupa’nın ve terör örgütlerinin gözlerinin bize çevrilmesine neden olur. O panikle eylemler de yapılamaz görüşündeyim.  Ben burdan örgüte sesleniyorum. Bizim sabrımızı sınamasınlar. Ne zamandır bekliyoruz bu turnuvayı sonuçta, çok kötü yaparız… Türk milletinin sabrı taşınca neler olur, Euro 2008’de herkese gösterdik, yine gösteririz…