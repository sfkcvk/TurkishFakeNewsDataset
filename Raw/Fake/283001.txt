Devlet Bahçeli, MHP'yi Siyaset Yapmaya Zorlayan Odaklara Sert Çıktı: ‘‘Bu kirli oyuna gelmeyeceğiz!’’ Meclis Başkanlığı'na AK Parti adayı İsmet Yılmaz'ın seçilmesinin ardından yanlış bir siyasi tutum izlediği yönünde eleştirilen Bahçeli, partisinin doğru ya da yanlış herhangi bir siyasi tutum içinde olduğu yönündeki söylentileri sert bir dille yalanladı. 7 Haziran’dan bu yana kendisine yöneltilen tüm olumsuz eleştirilere karşın ilkeli duruşundan taviz vermeyen MHP lideri Devlet Bahçeli, sonunda sessizliğini bozdu. TBMM Başkanlık seçiminin ardından basın mensuplarının karşısına geçen Bahçeli, partisini siyaset yapmaya zorlayan iç ve dış odaklara karşı bugün olduğu gibi bundan sonra da dik durmaya devam edeceklerini vurguladı. Siyasi parti olarak mecliste bulunmalarının kimseyi yanlış düşüncelere sevk etmemesi gerektiğini de ekleyen Bahçeli, şöyle devam etti; “Bizim adımız ‘siyasi parti’ diye bir beklenti oluştuysa kimse kusura bakmasın, başka türlü meclise girilemediği için mecburen o şekilde girmek durumunda kaldık. Onun dışında bir ilgimiz yok. Ülkü Ocakları olarak direkt girebilsek bunlara da hiç gerek kalmayacaktı. Ayrıca neden ille de MHP? LDP de siyasi parti, TKP de siyasi parti. Onlardan beklenmeyen siyaset neden bizden bekleniyor? Ne tür dolaplar çevriliyor? Tüm bu soruların cevaplarını vermekten aciz olanlara bir tek sözüm var; Milliyetçi Hareket’e siyaset bulaştırmak isteyenler avuçlarını yalayacak!” Açıklamaları boyunca hayli sinirli olduğu da gözlenen tecrübli lider, konuşmasını da yine sert sözlerle tamamladı: “Ocak'a gelip, çay içmek isteyen varsa buyursun gelsin, 80 dönemi falan o yılları anlatır, güzelce otururuz. Sonra twitter hesabım var, orada arada bir güzel paylaşımlarım oluyor. Oktay Vural arkadaşımızın da ha keza arada güzel esprileri oluyor. Tüm bunlar dışında ben de Meclis'te her salı grup toplantısı yapıyorum. Orada da kimi zaman nüktedan kimi zaman sert konuşmalar yapıyorum. Buyrun hep beraber dinleyin coşun ama öyle pazarlıkmış, diyalogmış, vay efendim bir kaç adım ötesini düşünüp ona göre stratejiler geliştirmekmiş, bu tarz kirli işlere bizi kimse sokmaya kalkmasın. MHP böyle küçük hesapların partisi değildir. Büyük hesapların partisi hiç değildir. Matematiği hobi olarak severim ve yaparım ama ne matematiğe ne MHP'ye siyaset bulaştırmak kimsenin haddi değildir. Hadi yallah!”