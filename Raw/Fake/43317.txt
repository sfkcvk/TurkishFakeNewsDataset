Ailesinin “Okumayacaksan Verelim Bir Ustanın Yanına” Teklifini Kabul Eden Çocuk, Sanayideki Birinci Yılını Doldurdu Babası tarafından karnesindeki notlar gerekçe gösterilerek otomobil tamirhanesinde bir ustanın yanına teslim edilen Tolga Bayındır(13), sanayideki birinci yılını başarıyla tamamladı. Minik Tolga, aradan geçe süre içerisinde çalışkanlığıyla olduğu kadar sempatik tavırlarıyla da tüm sanayi camiasının göz bebeği haline geldi.
 
“Aslında karnem fena değildi. Yalnızca Biyolojim 2 gelmişti, onun dışında notlarım iyi bile sayılabilirdi yani. Babamın o gün neden böyle sert bir tepki verdiğini hala anlamış değilim. Ben de o gün okuldaki bir mevzu yüzünden biraz gergindim zaten. O ruh haliyle ‘nereye veriyorsanız verin’ dedim. Sonra iş inada bindi. Açıkcası ilk başta babamın böyle bir şey yapabileceğine hiç ihtimal vermemiştim ama şimdi düşününce, ne yalan söyleyeyim, iyi ki de böyle olmuş demekten kendimi alamıyorum...”

 
 
 
Kısa süre içerisinde tüm sanayi çalışanlarının gözdesi haline gelmekten duyduğu mutluluğu gizlemeyen minik Tolga, “Sanayide adeta kendimi buldum diyebilirim. Hayat okulda öğrenilmiyormuş, bunu anladım. Burada egzoz açmaktan tutun baskı balata değiştirmeye kadar her gün hayata dair yeni bir şeyler öğreniyorum. Ustam da sağolsun, çok iyi bir insan kendisi. Bazen kafası bozuldu mu tokadı bastığı olmuyor değil ama o kadarcık dayağı okulda da yiyordum zaten. Hem biliyorum ki bu da diğer her şey gibi benim iyiliğim için...” sözleriyle ustasına olan saygı ve sevgisini dile getirmeyi de ihmal etmedi.
 
İşyerine olan uzaklığı nedeniyle 2 hafta önce evinden ayrılarak tamirhanede yatıp kalkmaya başlayan Tolga, boş zamanlarını da yıllardır sanayide terk edilmiş halde bulunan 81 model bir Mercedes için çıkma parça toplamakla geçirdiğini açıkladı. 

 
 
 
Konuyla ilgili olarak basın mensuplarının sorularını yanıtlayan baba İrfan Bayındır ise, "Geriye dönüp bakınca gerçekten de karnesi kötü değildi çocuğun. Öylesine, hani adettendir, her baba çocuğuna böyle şeyler söyler diye o gün öyle bir söz çıktı ağzımdan. Olayın bu noktaya gelebileceğini tahmin edemedim. En fazla 3 gün sonra ağlaya ağlaya gelip özür diler, 'nolur beni tekrar okula yazdırın' diye yalvarır sandım. Nereden bilebilirdim? Meğer oto tamircisi olmak için yaratılmış evladım. Neyse, her işte bir hayır var..." diyerek Tolga'nın sanayideki başarısıyla ailecek gurur duyduklarını ifade etti.