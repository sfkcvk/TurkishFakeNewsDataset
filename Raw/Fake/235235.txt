TUBİTAK, Başbakan'ın 25 Kanalda Birden Canlı Yayınlanan Konuşmalarını Senkronize Edebilen Yazılım Geliştirdi Başbakan Erdoğan'ın konu ve yerden bağımsız olarak aynı anda en az 25 kanalda birden canlı olarak yayınlanan konuşmaları arasındaki senkron sorunu artık tarihe karışıyor. TUBİTAK tarafından bugün lansmanı yapılan yeni yazılım, Başbakan'ın konuşması sırasında tüm kanalların yayınlarını senkron hale getirerek Zap'larken oluşan kafa karışıklığını gidermeyi hedefliyor.  TUBİTAK'ın Gebze'de bulunan Yazılım Teknolojileri Araştırma Enstitüsü'nde kameraların karşısına geçen proje sorumlusu Doç. Dr. Eren Kurkul yeni yazılım hakkında bilgilendirmelerde bulundu. Vatandaşlardan gelen şikayetlerin değerlendirilmesi sonucu hayata geçirilen yazılımın şimdilik sadece Smart TV, Smart Phone ve bilgisayar özelliği bulunan cihazlarda kullanılabileceğini belirten Kurkul şöyle devam etti: "Bizim de gündelik hayatta sık sık yaşadığımız bir problem olduğu için üzerinde gerçekten hevesle çalıştığımız bir proje oldu. Bir kanalı açıyoruz Başbakanımız 'Bunlaaar' diyor, bir üstteki kanalda 'Bizzz' aşamasına geçmiş bile. A Haber'de 'Eyyyy'in son y'sine gelmiş olurken NTV'de daha E'yi söylemek için ağzını yeni açıyor. Bir çoğu art arda sıralanan az 20 civarında kanalda günde ortalama 3 kere bu şekilde canlı yayın olduğu düşünülürse kanal listesinde ilerlemenin nasıl bir ızdırap haline geldiği ortada. Bir noktadan sonra insanın midesi bulanıyor..." RTELiveSync-FATIH 1.0 adı verilen yazılımın test aşamalarının başarıyla tamamlandığını ve Tübitak'ın resmi internet sitesinden ücretsiz olarak indirilebileceğini söyleyen Doç. Dr. Kurkul, yazılımın şu aşamada aynı anda 25 konuşmayı sorunsuz olarak senkron edebildiğini, yerel seçimler öncesi yayınlanacak yeni sürümde ise bu sayıyı 100'e çıkarmayı hedeflediklerini de sözlerine ekledi.  Tanıtım konuşmalarının ardından, yazılımın nasıl çalıştığını göstermek amacıyla Başbakan Erdoğan'ın canlı yayınlanacak bir konuşmasının beklenmesi için lansman'a kısa bir süre ara verildi. Yaklaşık 15 dakika süren ara, Erdoğan'ın Bağcılar'da bir oto yıkama servisinin açılışında konuşma yaptığı haberiyle birlikte sona ererken, RTELiveSync-FATIH 1.0 aynı anda canlı yayına geçen 19 kanalı başarıyla senkronize ederek basın önündeki ilk sınavından geçer not aldı.