Türkiye, Battaniye Altında İnternetten Dizi İzleyeceği Çılgın Bir Cuma Gecesine Daha Hazır... Yoğun geçen bir haftanın ardından Cuma gecesinde doyasıya eğlenmeyi hak eden vatandaşların coşkusu başladı. Çılgın gece, kısık kombiler, Google'a girilen "... HD izle" yazıları ve “Akşam kahvaltısı edelim ya, çok seviyorum ben akşam kahvaltısı” sözleriyle start aldı... Bir hafta sonu daha yaklaşırken Avrupa ve Amerika’da olduğu gibi Türkiye’de de vatandaşlar delidolu bir Cuma gecesi yaşamaya hazır. İşten çıkar çıkmaz evlere akan milyonlarca yurttaş ilk iş olarak gün boyu kapalı olan kombilerini en kısık seviyede açarak Cuma gecesinin ateşini yavaş yavaş hissetmeye başladı. Çılgınlık bununla da sınırlı kalmadı. Geçen hafta sonundan yapılan yemeklerin dün bitmesinin ardından bu akşam yaşanan “Pizza mı söylesek? Ya da lahmacun?” gerginliği de “Yok ya, 2 yumurta kıralım, en şahanesi akşam kahvaltısı” önerisiyle alt edilince yüzler bir kez daha güldü. Vatandaşların önemli bir kısmının yemeğin ardından keyifli bir aktivite için ekranda bir şeyler izlemeyi tercih edeceği konusunda önemli bir soru işareti bulunmazken, o ekranın bilgisyara mı yoksa televizyona mı ait olacağı henüz belirsiz. Kısa bir hesapla 2 kişi sinemaya gitmenin ortalama 60 liraya mal olacağını çabuk keşfeden milyonların ilk hedefi ise torrent ve film siteleri. Bu yolda karşılaşılabilecek “Bunun alt yazısı yok”, ''Yeni bölümü gelmemiş'' gibi engellerdeyse rota derhal televizyona çevrilecek. En büyük umut, yaklaşık 3 saati izlerken bir yandan da twitter'da bok atılacak bir yerli dizi ya da CNN Türk'teki bir tartışma programıyla yiyip bitirmek. Bu keyfe eşlik edense elbette Cuma gecesine yakışır biçimde hafif ve uzun içimli drink’ler olacak. Kahve kupasında büyük çay, bu alanda açık ara öne çıkan seçenek. Bu tip coşkulu Cuma gecelerinin olumsuz etkileri olabileceğine de dikkat çeken uzmanlar uyarılarda bulunmayı da ihmal etmedi. Okmeydanı SSK Hastanesi Uzman Psikoloğu Aycan Cemilgen yaptığı kısa açıklamada, “Bu denli hareketli, tempolu bir gecede ipin ucu kaçırılırsa, sonrasında pişmanlıklar da beraberinde gelebilir. Yarın sabah aşırı çay ve mandalina tüketimi sonucunda baş ağrısı ve mide bulantısı görülmesi olasıdır. Ben bu yüzden herkese yatmadan önce birer Alka Seltzer tavsiye ediyorum. Hem eski günleri de anmış olursunuz” sözleriyle tavsiyelerini dile getirdi. Kısa açıklamasının ardından “Arkadaşlar müsadenizle servis kaçmasın, sonra metrobüstü dolmuştu derken eve kadar 7 lira 35 kuruş g.te kaçıyor” diyen Cemilgen, hastane servisini kaçırmamak üzere hızla uzaklaştı.