Türkiye'nin Kanayan Yarasına Çare: Üniversite Tanıtım Videoları 4 Saat İçinde İnternetten Silinecek Son zamanlarda hızla artan üniversite tanıtım videolarının halk sağlığını tehdit edici boyutlara vardığını tespit eden hükümet, yeni yasal düzenleme için düğmeye bastı. Bu doğrultuda, Meclis gündeminde bulunan 5651 Sayılı İnternet Yasası’na yapılacak bir ek ile gencinden yaşlısına her kesimden vatandaşta ciddi psikolojik etkilere yol açan üniversite tanıtım videolarının da diğer sakıncalı içerikler gibi 4 saat içinde yayından kaldırılması planlanıyor. Konu ile ilgili basın mensuplarına ilk açıklamayı yapan Ulaştırma Bakanlığı Müsteşarı İsmail Deveren, “Arkadaşlar, Karabük Üniversitesi'nden gelen video bardağı taşıran son damla oldu maalesef. Bu ülke bir üniversite tanıtım videosunun daha yaratacağı yıkımı kaldırmaz. Turkish amateur kategorisi bile daha az zararlı” sözleriyle olayın ciddiyetine değindi. Düzenlenen basın toplantısında gazetecilerin karşısına geçen Ulaştırma Bakanlığı Müsteşarı İsmail Deveren, sözlerine ilk olarak ‘Türkiye’nin kanayan yarası’ olarak nitelendirdiği üniversite tanıtım videolarının yarattığı etkileri aktararak başladı. Konuya ilişkin olarak ailelerden çok sayıda şikayet aldıklarını ve bu nedenle harekete geçtiklerini belirten Bakanlık Müsteşarı durumun vahametini şu sözlerle aktardı: “Velilerimiz haklı olarak isyan ediyorlar. Bakın mesela Niğde'den bir vatandaşımızın yolladığı mektup; kendisi aynen şöyle diyor: 'Benim düne kadar azimle üniversiteye hazırlanan çocuğum bu videoları izledikten sonra içine kapandı, bambaşka biri oldu. Niye çalışmıyorsun oğlum dediğimde bana bu kadar kötü bir prodüksiyonun parçası olmak için bunca emeğe değer mi anne?' diye soruyor. Verecek yanıt bulamıyorum. Nolur bize yardım edin.' Daha bunun gibi yüzlerce örnek var elimizde. Videoyu izledikten sonra okuduğu okuldan tiksinip kaydını sildirenler mi dersiniz, sırf 3 saniye arkadan geçerken göründüğü için toplumda alay konusu olan, yalnızlığa itilen gençlerimiz mi dersiniz. Burada hepsini anlatmaya benim yüreğim dayanmaz..." Bir heves bu videolarda oynayan kimi öğrencilerin intihara kadar sürüklendiğini, bazı velilerinse utanç içinde evlatlarını reddettiğini kaydeden Deveren, Türk aile yapısına bugüne dek vurulan daha büyük bir darbe olmadığını da sözlerine ekledi. Doğrudan etkilenen bu tip örneklerin yanısıra videoları izleyenlerde de yoğun depresyon, hayata küsme ve toplu histeri gibi belirtilere sıkça rastlanıldığını belirten müsteşar, son olarak 4 saat içinde yayından kaldırmanın yanısıra alınacak önlemler paketini de basın mensuplarıyla paylaştı. Paketten öne çıkan bazı maddeler şöyle; - 4 saatlik sürede videoların silinmesinin ardından, videolarda rol alan öğrencilere en geç 14 saat içerisinde ulaşılarak psikolojik tedavi ve rehabilitasyonlarına başlanacak. Mağdur durumdaki öğrencilerin topluma yeniden kazandırılması yoluna gidilecek - Videoların hazırlanma safhasında sıkça yer aldıkları tespit edilen İletişim Fakültesi öğrenci ve mensupları çeşitli testlerden geçirilecek. Tanıtım videosu çekmeye meyilli olduğu ortaya çıkan kişilerin yatay geçişle İngilizce İktisat’a alınarak heveslerinin törpülenmesi sağlanacak. - Üniversite kampüsleri içerisinde kamerayla dolaşanlara polis müdahale edecek. Ayrıca, kameranın suç aleti sayılmasına yönelik yasal çalışma başlatılacak. - Erasmus’la ülkemize gelip zorla tanıtım videosunda oynatılan yabancı uyruklu öğrenciler için koruma sağlanacak. Tam tersi şekilde gönüllü olarak videolarda oynananlar içinse “Persona non grata” ilan edilerek, ülkelerine iadeleri yoluna gidilecek. Bakanlık tarafından açıklanan tasarıya ilişkin olarak görüşlerini kamuoyuyla paylaşan Hacettepe Üniversitesi Nöropsikoloji Anabilim Dalı Başkanı Aycan Cemilgen ise, yasa tasarısının son derece olumlu bir adım olduğunu ancak tıbbi açıdan yetersiz kalabileceğini dile getirdi. "Bu yasayla üniversite tanıtım videolarının yavaş yavaş önüne geçilebilir evet. Ancak 4 saat çok uzun bir süre. O videonun 4 saatte insanlığa vereceği zarar, telafi edilemeyebilir. Bakın porno olur, şiddet videosu olur, onların hepsinin çaresi var, bir tek bunun yok" diyen Cemilgen, daha kısa sürede harekete geçilmesi gerektiğini vurguladı. Açıklamalarına devam ettiği esnada “Aycan Hocam acil gelmeniz lazım. Üç öğrenci tanıtım videosu çekmeye çalışırken mental şoka girdi. İngilizce konuşarak koreografili dans yapıyorlar, öylece kitlenip kaldılar” haberini alması üzerine harekete geçen Cemilgen “Aha en beteri olmuş. Karabük İngilizcesi üzerine Çukurova Tıp Dansı bu... En korktuğumuz klinik vakalardan biri” sözlerinin ardından ilk müdahaleyi gerçekleştirmek üzere hızla olay yerine doğru uzaklaştı.