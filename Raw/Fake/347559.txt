Önümüzdeki Yıl Maaşlara Zam Yapmayacağını Açıklayan Montaş A.Ş, Onun Yerine Çalışanların Gramajını Düşürerek Durumu Telafi Edecek... Ekonomik krizden dolayı zor günler geçiren Türkiye'nin önde gelen mobilya üreticilerinden Montaş A.Ş, önümüzdeki yıl maaşlara zam yapmayacağını açıklarken, bulduğu yeni formülle de iş dünyasında heyecan yarattı. Firma, çalışanların gramajını enflasyon oranında düşürerek olası mağduriyetlerin önüne geçmeyi hedefliyor... Yönetim Kurulu Başkanı Halil İbrahim Montaş, bir basın toplantısı düzenleyerek konu hakkında bilgilendirmelerde bulundu. Konuşmasına ülke olarak zor bir dönemden geçtiğimizin altını çizerek başlayan Montaş, "Biz de bu sabah tamamı aile üyesi olan yönetim kurulumuzu toplayarak biz ne yapabiliriz diye düşündük. Alacaklarımızı tahsil edemediğimiz ve banka kredilerini yapılandırmak amacıyla tanıdık bir hakim bulup konkordato ilan etmeye çalıştığımız bir dönemde çalışanların maaşlarını artırmanın pek akıl karı olmadığı konusunda fikir birliğine vardık" ifadelerine yer verdi Toplantıda büyük oğlu Halil İsmail Montaş'ın "Baba fabrika binası sigortalı, gece gidip ateşe versek, nerden baksan 8-10 milyon lirayı sigorta şirketinden koparırız" şeklindeki önerisini de görüştüklerini ifade eden baba Montaş, ortanca oğlu Halil İsrafil Montaş'ın içeride çok fazla kayıtdışı stok bulunduğunu hatırlatması üzerine fabrikayı yakma fikrini şimdilik rafa kaldırdıklarını da sözlerine ekledi. Özel bir üniversitede diyetisyenlik okuyan küçük oğlu Halil İdo Montaş'ın, "Babacım, madem zam yapamıyoruz, o halde çalışanların gramajını düşürelim. Böylece kilo bazında zam yapmış oluruz. Kimseyi de enfasyona ezdirmeyiz" şeklinde bir öneriyle geldiğini belirten baba Montaş, "Başta saçma geldi ama neticede oğlum bu işin okulunu okuduğu için fikrini denemeye karar verdik. Sonra zaten biraz düşününce bana da mantıklı gelmeye başladı" dedi. Bu doğrultuda çalışanların kilo ölçümlerinin İnsan Kaynakları Direktörü ve aynı zamanda kendisinin de eşi olan Merve Gülsüm Montaş tarafından yapılmaya başlandığını ifade eden deneyimli iş adamı, küçük oğlu tarafından hazırlanacak olan diyet programıyla çalışanlarına 2019 Ocak sonuna kadar en az enflasyon oranında kilo verdirteceklerini açıkladı.