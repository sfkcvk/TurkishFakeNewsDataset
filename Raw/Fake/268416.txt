Maliye Bakanı Şimşek, Bütçe Görüşmelerinde Sert Çıktı: ''190 liralık taksi fişini hanginiz yazdırdı?!'' TBMM 2015 Bütçe görüşmeleri esnasında söz alan Maliye Bakanı Mehmet Şimşek'in açıklamaları Meclis’te gergin anların yaşanmasına neden oldu. Kürsüye gelerek yaptığı konuşmada “16 Eylül’de 670 tane Adana dürüm sipariş edilmiş. Tamam yemeyin demiyoruz ama şurada zaten hepi topu 550 kişiyiz, biraz dikkat edelim çok rica ediyorum sayın milletvekilleri” diyerek elindeki fişi gösteren Şimşek, bundan sonra kendisine teslim edilen her fişi titizlikle inceleyeceğine vurgu yaptı. 2014 senesinde yapılan keyfi harcamaların ülke bütçesini ciddi anlamda sarstığını söyleyen Maliye Bakanı Mehmet Şimşek, bu durumun önüne geçmek için her milletvekilinin daha sağduyulu davranması gerektiğini ifade etti. Özellikle yemek ve taksi fişleri konusunda Maliye Bakanlığı olarak daha sıkı önlemlerin yolda olduğunu söyleyen Şimşek, konuşmasına şu sözlerle devam etti: “Sayın milletvekilleri bakın 10 tane taksi fişi gelmiş, 10'u da aynı el yazısıyla... Kimseyi de töhmet altında bırakmak istemiyorum ama alıyorsunuz o taksi fişlerini boş boş sonra buraya gelince artık aklınıza ne gelirse yazıyorsunuz, bu olmaz. Bakın burada 190 lira yazmış adam bir fişe. Kim bu arkadaş? Lütfen, kimse çıksın dürüstçe söylesin... Ben merak ediyorum Ankara'da nereye gitmiş de 190 lira tutmuş? Ayıptır ya..." Koskoca Maliye Bakanlığı’nın artık kim ne almış, kim ne yemiş diye milletvekili peşinden koşmayacağını söyleyen Şimşek, keyfi harcamaların önüne geçmek için herkese 300 liralık Sodexho dağıtılacağını ifade etti. “Yani buyrun 40 liralık küçük tüpün fişi bile bana gelmiş, böyle rezalet olabilir mi?” diyen Şimşek, CHP sıralarından yükselen “Yalnız Sayın Bakan, geçenki torba yasa görüşmelerinde fazla mesaiye kalınca menemen yapmıştık, onun harcaması o. Siz de ekmek bandırdınız hatta” itirazları üzerine geri adım attı: “Yani öyle bile olsa... Neyse hatırladım onu tamam, geçelim şimdilik bunu..." Şimşek, harcamaları onay için imzaya götürdüğünde Cumhurbaşkanı karşısında kendisinin zor duruma düştüğünü belirtirken, “Ben bu fişleri cebimden vermiyorum ki? En son gidip Cumhurbaşkanı’na onaylatıyorum. Saraydı klozetti derken bu sene çok masrafa girdik zaten, o yüzden böyle harcamalar konusunda çok hassas kendisi. Geçen gidişimde, 'Mehmet, bunlar çaya kaç şeker atıyor? 120 kilo küp şeker yazıyor burada. Böyle mi düşecek bu cari açık?' diye onu bile mesele etti” ifadelerine yer verdi.   Bütçe toplantılarına ara verildiği esnada Meclis Başkanı’nın "Ne sipariş verelim?" sorusuna CHP sıralarından gelen “Pizza” yanıtı ise ortamın yeniden gerilmesine sebep oldu. AKP milletvekilleri “Daha iki gün önce pizza yedik ne pizzası” sözleriyle bu milletin meclisine daha fazla pizza girmesine müsade etmeyeceklerini belirterek, tantuni söylenmesinde ısrarcı oldular. Karşılıklı atışmalar sonrası ortam giderek gerilirken, oylamaya açılan tartışma sonrasında 146’ya karşılık 230 oyla tantuni cephesi kazandı. İşte o tartışma tutanaklarından öne çıkan bazı detaylar:  Daha yeni pizza yemedik mi? Bu nasıl bir dayatmadır? Utanmıyor musunuz?  Ya kaç gün geçti onun üzerinden saçmalama! Hem milletvekili başına yarım pizza diye düşünürsen tantuniden ucuza geliyor. Sokaktan mı topluyoruz parayı?  Sen saçmalama terbiyesiz! Babanın evinde pizza mı gördün? Nedir bu batı hayranlığı... Tantuni yazın sayın Çiçek...  Ya salata falan da...  Bir salataya 30 lira vere vere bugünlere getirdiniz memleketi... Ota boğdunuz koskoca meclisi...  Bizce önderliğin bu konu...  Bacım bi dur sen de Allah'ını seversen ya. Lahmacun diyebiliyor muyuz?  Söz almadan konuşmayalım arkadaşlar. Oylamaya geçiyoruz...