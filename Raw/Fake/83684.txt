Beklenen Büyük İstanbul Depremi İle İlgili Yetkililerden Rahatlatan Açıklama: ''Kocaeli falan komple yok olur ama İstanbul'a bir şey olmaz...'' Yaklaşmakta olduğu öne sürülen büyük İstanbul depremi üzerine çeşitli spekülasyonlar yapılmaya devam edilirken, İTÜ Jeofizik Öğretim Üyesi Prof. Dr. Şefik Ergeç'in açıklamaları İstanbulluları rahatlattı. Olası bir depremde Marmara ve Trakya bölgesinde büyük çaplı can ve mal kaybının yaşanacağını ancak İstanbul'a hiçbir şey olmayacağını müjdeleyen Profesör Ergeç, "Ne yazık ki bazı semtlerde ufak tefek hasarlar olacak, hatta çevre illerde ortaya çıkan manzaraları TV'den izleyen İstanbullu vatandaşlarımızın moralleri de bozulabilir ancak yine de şu an için endişe verici bir durum söz konusu değil" sözleriyle yüreklere su serpti. 17 Ağustos felaketinin ardından olası bir İstanbul depremi hakkında yapılan öngörülere bir yenisini de İTÜ Jeofizik Öğretim Üyesi Prof. Dr. Şefik Ergeç ekledi. 1999'dan bu yana ülkenin çeşitli yerlerinde meydana gelen depremler sayesinde Marmara denizinin altındaki fay hattının tamamen İstanbul dışına kaydığını ifade eden Ergeç sözlerine, "Belki ufak çaplı depremlerde 5-10 vatandaşımızı kaybetmiş olabiliriz fakat ne mutlu ki bize, bu sallantılar İstanbul'u Kuzey Anadolu fay hattından neredeyse tamamen kurtarmış durumda" diyerek başladı.   Profesör Ergeç, İstanbul'un olası bir depreme karşı tüm hazırlıklarının sürdüğünü ve bu süreçte ülkede meydana gelen diğer depremlerin kendileri için örnek teşkil ettiğini belirtirken, "Bundan bir süre öncesine kadar İstanbul'u etkisi altına alabilecek, belki tamamen yok edebilecek bir deprem olasılığı sebebiyle diken üstündeydik. Neyse ki, geçtiğimiz yıllarda meydana gelen irili ufaklı birkaç sarsıntı ile şu an için bu tehlike tamamen komşu illere dağılmış durumda. Özellikle Yalova, Tekirdağ, Çatalca, Kocaeli gibi bölgelerin tamamen dümdüz olacağını öngörmekle beraber, İstanbul'da ciddi bir hasar meydana gelmeyeceğini düşünüyoruz" sözleriyle İstanbulluların endişelerini giderdi. Bütün bu olumlu öngörülere rağmen, hiç sorun yaşanmayacağını söylemenin de aşırı iyimserlik olacağını vurgulayan Ergeç, "Tabii her şey bu kadar toz pembe de değil: Çevre illerde ölü sayılarının yüz binlerle ifade edilecek olması İstanbul halkının moralini ciddi ölçüde olumsuz etkileyebilir. Şimdi bazı arkadaşlarımız beni felaket tellallığı ile suçlayacak ama kimse kusura bakmasın, birilerinin çıkıp bunları da söylemesi gerekiyordu" şeklinde konuştu. Olası bir depremde bazı şehirlerin tamamen haritadan silineceğini ve sadece bundan dolayı yine de İstanbulluların çeşitli önlemler alması gerektiğini dile getiren deprem profesörü Ergeç, "Şimdi tamam, Tekirdağ'dan İzmit'ten geriye pek bir şey kalmayacak olmasına rağmen İstanbul'da pek bir hasar olmayacak. Eğer panikle camdan pencereden atlayan olmazsa can kaybının da olacağını zannetmiyoruz. Fakat maalesef, eğer gerekli önlemler alınmazsa, ne yazık ki İstanbullular depremin ardından birkaç gün boyunca internete giremeyebilirler" sözleriyle, İstanbul'u bekleyen büyük tehlikeye de dikkat çekti.   Kocaeli'nin durumuyla ilgili olarak ısrarla gelen sorulardan biraz sıkıldığı gözlerden kaçmayan Ergeç'in, "Yaa orada muhtemelen taş üstünde taş kalmayacak ama İstanbul'a kesinlikle direkt olarak çok büyük bir etkisi olmayacak bu durumun" açıklaması ise medya mensuplarını bir nebze olsun rahatlattı. Prof. Ergeç, olası bir depremin İstanbul'a olan etkisini en aza indirmek için bugüne kadar yürütülen çalışmaları da şu sözlerle özetledi: "Transit yollarda biraz problem olabilir, İç Anadolu'yla bir süreliğine iletişim kesilebilir. Bilhassa oraların, kırsalların tamamen yok olacak olması, İstanbul'a sevk edilecek olan gıda ve endüstri ürünlerinde bir süreliğine sıkıntı yaşanmasına sebep olabilir. Biz bu konuda çeşitli resmi kuruluşlarla eşgüdüm içerisinde bir çalışma başlattık zaten. Şu anda, büyük depremin arından İstanbulluların kesinlikle sıkıntı çekmemesi için ne gerekiyorsa, bunları belirlemek için bir komisyon çalışıyor. Sene sonuna doğru bir harekat planının netleşeceğini söyleyebiliriz..."