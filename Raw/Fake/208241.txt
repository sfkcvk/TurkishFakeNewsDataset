Akil Adamlar Komisyonu'nun İlk Toplantısında ''Nerede yanlış yaptık? Neden bu işten yırtamadık'' Soruları Masaya Yatırıldı Aralarında Yılmaz Erdoğan, Orhan Gencebay, Hülya Koçyiğit gibi ünlü isimlerin de bulunduğu toplam 63 kişiden oluşan Akil Adamlar Komisyonu, geçtiğimiz hafta Başbakan Erdoğan'la bir araya gelmelerinin ardından bu sabah kendi aralarında ilk toplantılarını gerçekleştirdiler. Biz bize, samimi bir atmosferde geçen toplantıda genel olarak "ulan resmen ihaleyi bize yıkacaklar" görüşü hakim olurken, katılımcılar "nerede yanlış yaptık, neden bu işten yırtamadık, yırtan nasıl yırttı?" gibi sorulara da yanıt aradılar. Sait Halim Paşa Yalısı'nda, tam kadro olarak gerçekleştirilen toplantının açılış konuşmasını yapan komisyon başkanı Fikret Gemciler, "Arkadaşlar öncelikle hepimize şimdiden çok büyük geçmiş olsun" diyerek şöyle devam etti: "Lütfen kimse kimseyi kandırmasın, çok fena tufaya gelmiş bulunuyoruz. Hakkında bizim de nerdeyse hiçbir şey bilmediğimiz, soru bile soramadığımız bir süreci halka anlatmak gibi bir işin altına girdik hayırlısıyla. Gidip vatandaşa ne diyeceğiz biz şimdi? Savaş kötüdür, silahlar bırakılsın mı diyeceğiz? E zaten gerizekalı değillerse o kadarına onların da kafası çalışıyor. Öyle kolay anlatılabilecek bir şey olsa Başbakan kendisi çıkar anlatırdı zaten. Arzuhan Hanım sizi tenzih ederim ama bi defa hayırlı bi iş olsa Hükümet tarafından Aydın Doğan'ın kızına bu komisyonda görev verilmezdi. Oradan düşünün artık gerisini..." Açılış konuşmasının ardından tek tek söz alan komisyon üyelerinin önemli bölümü, sabah çok erken saatte arandıkları için uyku sersemliğiyle mevzunun tam ne olduğunu anlamadıklarını, arada Orhan Gencebay, Kadir İnanır gibi isimleri duyunca Acun'un yeni bir programından jüri üyeliği teklifi geldiğini sanıp öylece evet demiş bulunduklarını samimiyetle dile getirdiler. "O gün zaten nasıl dalgınsam kredi kartı limitimin 2 katına çıkartılmasına, Digitürk'te adını dahil telaffuz edemediğim bir pakete üyeliğe, internette sınırsız tarifeye falan hep evet demişim. Ayrıca 3 paket de sigarayı bıraktırma hapı sattılar bana..." diyen Sanayici Süleyman Cankuz, diğer komisyon üyeleri tarafından teselli edilirken, Tiyatro sanatçısı Tomris Güralp de "ben bi terslik olduğunu hissedip direkt 'yaa kusura bakmayın, bu ara biraz rahatsızım' dedim. Karşımdaki ses 'Geçmiş olsun, peki tam teşekküllü bir Devlet Hastanesi'nden raporunuz var mı?' diyince cevap veremedim. Mecburen kalktık geldik..." sözleriyle komisyona katılış öyküsünü özetledi. Komisyonun sürpriz üyesi Yusuf Adayan (sivasli84)'ın araya girerek "Yaa neyi paylaşamıyoruz sanki? Bu vatan hepimizin... Çanakkale'de omuz omuza... kız aldık kız verdik... değil mi?" demesi üzerine toplantı salonunda bütün gözler kendisine çevrildi. Komisyon başkanının "Allah aşkına biri şu adamı çıkarsın dışarı. Zaten sinirim burnumda" önerisi oy birliğiyle kabul edilirken, sivasli84'ün güvenlik nezaretinde dışarı alınması sırasında oturuma kısa bir ara verildi. Toplatının 2. bölümünde tekrar söz alan komisyon başkanı Gemciler'in "arkadaşlar şimdi onu bunu bırakalım. Ne olduysa oldu artık. Bu vakitten sonra geri de dönemeyiz, en azından bundan sonra oturup ne yapacağımızı konuşalım" önerisinin ardından toplantı salonuna derin bir sessizlik hakim oldu. Yaklaşık 10 dakika süren sessizlikten sonra söz alan çevre gönüllüsü Menekşe Perdemli'nin "bence gitmiş gibi yapıp yerimize imza attıralım, tek tek gelip bakmazlar heralde" teklifi fazla riskli olduğu gerekçesiyle kabul görmezken, "kimsenin olmadığı yerlere gidelim, dağa taş konuşup dönelim. Sorarlarsa anlattık işte" şeklindeki bir başka öneri ise daha makul bulundu. Toplantının sonunda komisyon başkanı Fikret Gemciler tarafından ortaya atılan "daha da akil adamlar" adlı 2. bir komisyon kurularak işin onlara havale edilmesi fikri genel olarak kabul görürüken, genel kurula sunulan divan heyeti ve geçici yürütme komitesinin oluşturulmasına ilişkin teklif ise "böyle divan deyip, heyet deyip daha fazla iş almasak mı başımıza?" görüşünün ağır basması sonucunda oy çokluğu ile reddedildi.