Sibel Kekilli Engelini Aşmak İçin Dışişleri'nde Kurulan Kriz Masası, Sahte Kız Profiliyle Yaptığı 6. Takip Denemesinden de Başarısızlıkla Ayrıldı... Oyuncu Sibel Kekilli'nin gelen taciz mesajlarından bunalarak komple Türkiye'yi Instagram'da engellemesinin yankıları sürerken, Dışişleri Bakanlığı'nda kurulan kriz masası da engeli aşmak için formüller geliştirmeye devam ediyor. Krizin başından beri Dışişleri tarafından oluşturulan 6 sahte kız hesabının takip isteğinin de geri çevrildiği bildirilirken, hesabın paylaşımlarına erişmek için deneyimli stalker'lardan oluşan özel bir tim oluşturulması gündemde.  Kriz masasının başındaki isim olan Dışişleri Müsteşarı Furkan Ulusaylı, akşam yaptığı basın açıklamasında son olarak kendi kızının profilini kopyalayarak oluşturduğu sahte proflin de deşifre olmasıyla birlikte bu yöntemden vazgeçme kararı aldıklarını açıkladı. "Önce internetten bulduğumuz Selena Gomez resimleriyle denedik ama o onlar hemen anlaşıldı. Sonra baktık ünlülerle olmuyor eşin dostun resimlerini kullanmaya başladık. Nasıl olduysa onları da hemen yakaladı. Heralde Google'dan falan aratıyor. Neyse bu iş daha bitmedi" diyen Ulusaylı, Türkiye Cumhriyeti vatandaşlarının Instagram'da kadın taciz etme hakkı için sonuna kadar mücadele edeceklerinin altını çizdi.  Şu ana kadar çeşitli dost ve kardeş ülkelerin yardımıyla zaman zaman Kekilli'nin profiline girilip ne paylaşmış diye bakıldığının da bilgisini veren Ulusaylı, "Sağolsun Cibuti ve Fildişi Sahili Hükümetleri bize bu konuda ciddi destek veriyorlar ama bir yere kadar tabii. Saat başı adamları arayıp 'Abi bi baksanıza ne paylaşmış? Bizimle ilgili bir şey var mı?' demek de istemiyoruz." derken, Dışişleri Bünyesine engelli hesapları stalk konusunda deneyimli özel bir tim oluşturma yoluna gidileceğini ifade etti. Dışişleri Sözcüsü, son olarak "Buradan özellikle eski sevgilisi tarafından her yerden engellendikten sonra bile takip etmeye devam edebilen yetenekli genç kızlarmıza seslenmek istiyorum. Gün bugündür. Gelin şu işi bir de ülkeniz için yapın. Vatan sizden hizmet bekliyor." sözleriyle yeni kurulacak ekip için başvuru sürecinin başladığını duyururken, kriz masasına ait kekillistalk@disisleri.gov.tr e-mail adresine iletilecek CV'lerin titizlikle değerlendileceğinin de bilgisni verdi.