Cumhurbaşkanı Erdoğan'dan Rahip Brunson Açıklaması: ''Dedim kusura bakmayın, bizim kimsenin rahibine bakacak durumumuz yok şu an. Alın bunu...'' Mahkemenin verdiği adli kontrol şartı ve yurt dışı çıkış yasağının kaldırılması kararı ile birlikte Rahip Brunson bu akşam Türkiye'yi terk ederken, Cumhurbaşkanı Erdoğan konuyla ilgili soruları yanıtladı. Türkiye'nin ajanlık ve terör örgütlerine destekle suçlanan yabancı bir rahibi besleyecek kadar zengin bir ülke olmadığına dikkat çeken Erdoğan, ''Biliyorsunuz bu şahıs yaklaşık 2 yıldır cezaevinde devletimizin imkanlarını kullanarak hayatını idame ettiriyordu. Bunun yemesi içmesi, elektriği, suyu, kışın doğal gazı derken belli bir masrafı var. Kimse kusura bakmasın, benim ülkemin vatandaşları burada zor şartlarda evine ekmek götürmeye çalışıyorken ben elin rahibini cezaevimde besleyemem. Biz burada 3 kuruşun hesabını yapıyoruz'' sözleriyle ABD'li rahibin ülkesine yollanmasının perde arkasını aktardı.  Türkiye'nin her dinden, milletten ve ırktan bir çok yabancıya ev sahipliği yaptığına, gücü yettiğince de yapmaya devam edeceğine işaret eden Cumhurbaşkanı Erdoğan, ''Biliyorsunuz bizde şu an 4 milyon kadar Suriyeli var zaten. Bunun yanında Afganı, Iraklısı falan derken epey bir insanı ağırlıyoruz ama misafirperverlik de bir yere kadar. Neticede bizim de durumumuz belli. Bir yerden sonra bunlar arasından bazılarına artık kapıyı göstermemiz gerekiyordu'' ifadelerine yer verdi.  Diğer ülkelerden gelenlerin çoğunlukla mecburiyetten burada bulunduklarına o yüzden misafir eksiltmeye onlarla başlamanın etik olmayacağına dikkat çeken Erdoğan, şöyle devam etti: ''Ama bakıyorsunuz bu ABD'li bir insan. Belli ki keyfinden duruyor. Sayın Trump'a da geçenlerde bir görüşmemizde konuyu açtım. 'Bu adamı buradan alın, suçluysa da sizin cezaevlerinizde çeksin cezasını. Bize durduk yere masraf çıkarıyor' dedim. Ha turist olarak gelir, parasıyla kalır Amenna ama bir mahkum olarak aşımıza ortak oluyorsa, zaten full kapasiteye dayanan cezaevlerimizi öyle 1-2 ay da değil ha, tam 2 sene boyunca meşgul ediyorsa ona kapıyı göstermesini de biliriz. Bu noktada öyle ABD'ymiş bilmemneymiş de tanımayız. Gerekeni yaparız...'' Geçmişte Almanya'nın istediği kimi tutuklululara da benzer şekilde kapıyı gösterdiklerini hatırlatan Erdoğan, Türkiye'nin sınırdışı ettiği batılı mahkumlar sayesinde Adalet Bakanlığı bütçesinden bugüne dek en az 300.000 TL tasarruf ettiğini, bunun da bu zamanda iyi bir para olduğunu ifade etti.