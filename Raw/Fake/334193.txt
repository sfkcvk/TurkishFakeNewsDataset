Öğlen Saatlerinde Eşiyle Birlikte Milli Piyango Bileti Alan Nimet Tubarlı(44), Büyük İkramiye Çıkıp da Kocasının Boşanmak İstemesi Halinde İsteyeceği Nafaka Miktarını 23.30 İtibariyle Netleştirdi... Bu öğlen 14.30 saatlerinde gittikleri bir AVM'de 'Bize çıkmaz da hadi yine adettendir' diyerek yılbaşı çekilişi için 2 tane çeyrek Milli Piyango bileti alan Murat-Nimet Tubarlı çiftinde gelecek planları neredeyse netleşti. Murat Tubarlı(48), bir kaç kez yaklaşık 15 saniye süren hayaller boyunca son model bir kaç arabayı gözünde canlandırdıktan sonra akşamki Beşiktaş maçıyla birlikte konuyu çekiliş gecesine kadar bir daha açmamak üzere kapatırken, Nimet Tubarlı(44) ise haber yayına hazırlandığı sırada halen kurgusuna son halini vermekle meşgul.  AVM içindeki marketten mutfak alışverişini yaptıkları sırada bilete büyük ikramiye çıkması halinde haddini bildireceği ve yardım edeceği insanların sıralı listesini tamamlayan Nimet Tubarlı, eve geldikleri 17.30'dan 19'a kadar da iki çocuklarının yurt dışında sürdüreceği eğitim ve evlilik hayatlarına dair planlara da son şeklini verdi. Tubarlı, saat 20 civarında gideceği tatilleri, o tatillerden paylaşacağı fotoğrafları ve o fotoğrafların altına yazılacak yorumları da gözünde başarıyla canlandırırken, eşinin en geç 2 sene içinde 20 yaşlarında birini bularak kendisini terk edeceğine de 20.30 sularında tamamen ikna oldu.  Murat Tubarlı'lın hoşlandığı tipleri bildiği için selefi olacak o uzun boylu, esmer, iri göğüslü, para yiyici şıllığı da genel hatlarıyla gözünde canlandıran Nimet Tubarlı, bir süre genç kızın saçını başını yolduktan sonra 21.30 itibariyle boşanma sürecine dair detaylar üzerinde kafa yormaya başladı. Davaya, 16 yıllık arkadaşı Buket Aycay'ın avukat olan kızkardeşinin bakmasına karar veren Nimet Tubarlı, bu süreçte çocukların velayetiyle birlikte alacakları 8 daireden en az dördünü, Alaçatı'daki yazlığı ve tekneyi isteyip geri kalanları kocasına bırakma konusunda kendini ikna etti. Haber yayına hazırlandığı sıradan mutfaktaki televizyonda O Ses Türkiye izlerken bir yandan da isteyeceği nafaka miktarı üzerinde kafa yoran Nimet Tubarlı, aylık 25.000 TL olarak netleştirip hakimin de en az 20.000'i uygun göreceğini düşünerek rahatladıktan sonra televizyonun karşısında uyuklayan eşini yatağa göndermek üzere salona hareket etti.