Düğün Öncesi ''Kim Gelir Ne Takar'' Analizi Tamamlandı: 26 Çeyrek Garanti, Yarım Takma Potansiyeli Olan 3 Akraba Kritik... 2016 İlkbahar-Yaz sezonu düğünleri için ön hazırlıklar tüm hızıyla sürerken, çiftlerin merakla beklediği olası altın girdisi raporları da yavaş yavaş şekillenmeye başladı. Detaylı çalışmalarını bugün tamamlayan İstanbul Beşiktaş’tan bir çiftte daha gözler artık Rukiye Teyzelere, Adil Amcalara, Fahri Eniştelere çevrilmiş durumda… Bir süredir kapalı kapılar arkasında uğraş verdikleri “Ayrıntılı Düğün Analiz Metoduna Göre Altın Girdisi Raporu: Fatma Hala Yarım mı Takar Çeyrek mi?” çalışmasını tamamlayan Oğuzhan Kılıç- Hilal Elmacı çifti sonuçları açıklamak üzere bugün mikrofonların karşısına geçti. Sözlerine kişi başı maksimum 2 içki artı yemek için anlaştıkları fiyatın, her bir davetiye için 150 lira dolaylarına geldiğine dikkat çekerek başlayan damat adayı Kılıç, “4 kişilik aile gelip 1 çeyrek takarsa sistem çöküyor arkadaşlar. Kendi düğünüm için bunu söylemek istemezdim ama resmen kriz kapıda” diyerek yaklaşan tehlikeye dikkat çekti. En ufak bir yanlış hesabın tam bir bozguna yol açabileceğini de ekleyen Oğuzhan, özellikle ‘gram altın’ takmasıyla ün salmış yazlık komşularından oluşan “Ölüm Grubu”ndan çekindiğini belirti. Çiçeği burnunda gelin adayı Hilal Elmacı ise yüksek beklentilerinin olmadığının altını çizdi. Elmacı, “Oğuzhan bana, ‘Bizde aile yadigarı yüzük yok ama katı meyve sıkacağı var. Hiç kullanmadı annem, direksman çökelim ona’ dediğinde bazı şeyler az çok netleşmişti” diyerek düğünde oluşacak tabloya hazırlıklı olduğunu kaydetti. En büyük kozlarının Belçika’da yaşayan Talat Dayısı olduğunu da ekleyen müstakbel gelin, “Valla minimum bir bilezik var orda. Sırf onu atlamayalım diye adamın yıllık iznine göre düğün tarihi aldık. Son 2 telefonuma çıkmadı gerçi ama... Mecbur gelcek, anneannem oyar yoksa” diyerek sözlerini tamamladı. Genç çiftin, kamuoyuyla paylaştığı ayrıntılı rapordan öne çıkan kimi potansiyel davetliler ve analizleriyse şöyle;  Onlar altın getirmez, çünkü oğlunun düğününe annem gitmemişti. Çağırmak riskli, sadece yiyip-içip gitme ihtimali yüksek. Sonradan eve gelsinler, hiç olmazsa bir Borcam gelir...  Mutlaka çağrılmalı, en önde yer verilmeli. Genel olarak düğünlerde beşi bir yerde takmasıyla ünlü Muhsin Amca'nın bir ayağının çukurda olması tabloyu biraz karartıyor. Sağlık raporlarına göre, düğün tarihleri bile değiştirilebilir. Biz onlara çeyrek takmıştık, hele bi gelmesin...  Aile olmamaları avantaj. Hepsi tek gelip çeyrek takacak. Can’la Demet sevgili. Onlar ikisi tek takar. Şerefsizler. Nasılsa siz de evleneceksiniz…  Tek gelir. Cumhuriyet takar. Bir büyük içer. Masrafını çıkarır.  82 yıllık yaşantısında aile fertlerinin hemen hemen hepsiyle küsüp barıştı. Küs olduğu dönemlerde düğünlere gitmedi. Barışık olduğunda bilezik taktı. Tam bir kapalı kutu. Bütün umut, kimle küs olduğunu hatırlamamasına bağlı.  15 gün öncesine kadar Cumhuriyet bekliyorduk fakat Oğuzhan’ın maaşına yaptığı %3’lük zamla adeta “Ben çeyrekçiyim” mesajı verdi… Hayalkırıklığı… Çağırmasan da olmaz…