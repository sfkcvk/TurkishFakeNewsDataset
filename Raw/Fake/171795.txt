Suriye'ye Demokrasi Getirme Bahanesiyle Müdahele Etmeye Hazırlanan Türkiye'yi "Lan yoksa emperyalist güç mü oluyoruz" Heyecanı Sardı 1 Nisan'da İstanbul'da düzenlenen "Suriye'nin Dostları" toplantısının ardından AKP hükümetinin Esad yönetimine karşı söylemleri giderek sertleşirken, ilk kez bir ülkeye demokrasi getirme bahanesiyle savaş açmaya hazırlanan Türkiye'de
şu sıralar tatlı bir telaş yaşanıyor. Konuyla ilgili olarak bu sabah Dışişleri Bakanlığı'ndan yapılan açıklamada, "Şu an resmen başka bir ülkeyi demokrasisini düzeltmesi için uyarıp, askeri müdahalede bulunmakla tehdit ediyoruz. Bundan 10 sene önce bu hayal bile edilemezdi" denilerek, müdahale için bir yerlerden uçak gemisi de ayarlanması halinde Türkiye'nin artık bir emperyalist güç olduğunun rahatlıkla söylenebileceği ifade edildi.

   

Dışişleri Bakanlığı'nın Ankara Balgat'taki binasından çıktığı sırada basın mensuplarının sorularını yanıtlayan Müsteşar Fevzi Çokay, son dönemde Suriye ile Türkiye arasında artan gerilim hakkında çarpıcı açıklamalarda bulundu. 
 
Suriye'deki iç karışıklık sayesinde ülke olarak ilk defa emperyalist bir güç olma fırsatının yakalandığını dile getiren Çokay, "Yani aslında böyle şeyler açıkca söylenmez, 'Suriye halkının demokrasi talebi' gibi şeyler söylenir ama inanın heyecandan içimiz içimize sığmıyor... Resmen emperyalist ülke oluyoruz lan!" derken, ileride bu durum hazmedildiğinde daha oturaklı demeçler verebileceklerini kaydetti.

 

Geçtiğimiz günlerde Suriye'ye 6 maddelik şartlarını sunduklarını ve Esad yönetiminin tavrına göre çeşitli yaptırımların devreye sokulacağını belirten Müsteşar Fevzi Çokay, ABD ve Fransa vesilesiyle bile olsa sömürgeci bir ülke gibi davranabildikleri için duydukları memnuniyeti şu sözlerle dile getirdi:
 
"Açıkçası sokaktaki vatandaşımızın olsun, bizim olsun yürüyüşümüz bile değişti. Şimdilik napıyorsak, sırf ABD ve Fransa istiyor diye yapıyoruz ama bu işler böyle zaten. Önce bir bu işin usulü nedir, nasıl emperyalist güç olunur onu çözeceğiz. Bilenler bilir, Amerika da bu işe ilk o zamanın en büyük devleti İngiltere'nin çıkarları için Meksika'ya müdahale ederek başlamıştı. Sene 1800  küsür. Bakın zamanla nasıl aldı yürüdü adamlar..." 
 
Çokay, mudahele öncesi ABD'den haber bültenlerine koymalık ödünç savaş gemisi konusunda söz alındığını da belirtirerek şöyle devam etti: 
 
"Savaş başladığında şöyle bir uçakları kaldırıp iki üç yeri bombalayıp geri vericez gemiyi. Gözünüzde bi canlandırsanıza... CNN gibi aynı, güneş doğarken oradan böyle gemiye doğru iniyor uçak, gece görüş şeyleri falan... Offf çok şık duracak ya, bakın anlatırken bile tüylerim diken diken oldu..."

 

Son günlerde ortaya atılan "Türkiye'nin tamamen insani nedenlerle Suriye'ye müdahale etmek istediği" yönündeki söylentileri de sert bir dille yalanlayan Bakanlık Müsteşar'ı Çokay, sözlerini "Bunlar Türkiye'nin büyümesini çekemeyen birtakım iç ve dış mihrakların uydurmalarıdır. Öyle bi şey yok. Saf mıyız biz? Tamamen ekonomik çıkarlar için giriyoruz. Ha şimdilik bizim ekonomik çıkarlarımız değil ama zamanla o da olur. Kimse 1 günde emperyalist olmuyor" şeklinde sürdürdü. 

 

Türkiye'nin bölgede üstlendiği yeni rolün uzun vadede kendisine zarar vereceği yönündeki eleştirileri de yanıtlayan Fevzi Çokay, müdahalenin başarısız olması halinde hiç olmadı sinema sektörünün yıllarca ekmek yiyebileceği bir konu yaratılmış olacağını ifade etti. Kıbrıs çıkarmasından bu yana savaş filmi çekmeye hasret kalmış Türk sinemasının önüne tarihi bir fırsat çıktığını iddia eden Çokay, "Neden bizim de bir Vietnam'ımız, bir Irak'ımız olmasın? En olmadı dizisini yapar, Suriye'ye satar, yine o savaşın masrafı neyse çıkartırız." derken, Türkiye'nin olası bir savaşta zarar etmesinin imkansız olduğunu öne sürdü.
 
Açıklamalarına devam ettiği sırada ABD Büyükelçiliği'nden gelen bir telefon üzerine basın mensuplarından iznini isteyen Müsteşar Fevzi Çokay, aceleyle makam arabasına binerek toplantıyı noktaladı.