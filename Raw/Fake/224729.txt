Facebook’taki Fotoğrafları Bugüne Dek En Fazla 3 Like Alabilen Minik Efe, Ailesi İçin Utanç Kaynağı Olmaya Devam Ediyor... 3 ay önce dünyaya gelen Efe Canoklu’nun doğumundan itibaren ailesi tarafından Facebook’ta paylaşılan fotoğrafları hayal kırıklığı yaratmaya devam ediyor. Sevim-Rıza Canoklu çiftinin ilk çocukları olan Efe, bugüne kadar en fazla 3 like alabilirken, şekilsiz yavrunun ailesi nezaket için "ay yerim seni çirkin şey :)))" şeklinde yorum dahi yazmayan yakın çevrelerine tepkili. Ümraniye Devlet Hastanesi’nde dünyaya gözlerini açan Efe Canoklu (3 Aylık), aynı gün  'Minik Efe hoş geldi' albümüyle de Facebook’a merhaba demişti. Babası olarak büyük bir hevesle paylaştığı ilk fotoğrafın tam bir soğuk duş etkisi yarattığını belirten Rıza Canoklu (32), "Sadece benim 400 küsur arkadaşım var ancak sonuç: 1 like, 2 yorum. Like'ı veren eşim, gelen yorumlar da, ':(' ve 'Allah çirkin bahtı versin' şeklinde" derken, kendi annesinin dahi o fotoğraftan sonra Facebook hesabını dondurduğunu ifade etti . "O süreçte biz de 'ya zaten yeni doğan bebeklerin hepsi afedersiniz fare yavrusu gibi oluyor. Bizimki de sonradan toparlar nasılsa' diye kendimizi avuttuk" diyen Sevim Canoklu (29) ise 3 ay boyunca her yolu denemelerine karşın en fazla 3 like'a kadar çıkmalarının ardından acı gerçekle yüzleşmek zorunda kaldıklarını dile getirdi. Bugüne dek Efe’yi Fenerbahçe formasıyla, yavru kedi köpeklerle, biraz daha şekilli başka bebeklerle ve hatta gaz maskesiyle bile çektiklerini sözlerine ekleyen acılı anne, "Artık nasıl bir şey doğurduysam hiçbiri işe yaramadı. En yakın arkadaşımın bile sırf beni avutmak için like verip 2 gün sonra geri aldığını farkettim. Bunu doğuracağıma taş doğuraydım, daha çok like alırdı " ifadelerini kullandı. "Valla son çare olarak napalım, biz de ‘çıplak bebek fotosu’ kozunu oynadık ancak bu sefer de daha saniyesinde ‘Püüü, aynı babası. Kadersizim benim’ yorumuyla yine yıkıldık" diyen baba Canoklu ise, şimdilik daha fazla acı çekmemek adına eşiyle birlikte Facebook hesaplarını kapattıklarını açıkladı. Basın toplantısının ardından, gazetecilerin minik Efe ile birlikte görüntü alma taleplerine şiddetle karşı çıkan Sevim-Rıza Canoklu çifti, saatin geç olduğunu ve Efe’nin artık uyku vaktinin geldiğini söyleyerek basın mensuplarını apar topar kapı dışarı ettiler.