“Neşet Ertaş Türküleri” Adı Altında Facebook’a Ankaralı Tevfik Videoları Yükleyen Plak Firması Yüz Binlerce Facebook Kullanıcısını Mağdur Etti  Yaklaşık 2 ay kadar önce çıkarttığı “Güdük Kocan - Ankara Geceleri 1” albümüyle beklenen patlamayı gerçekleştiremeyen Ankaralı Tevfik’in plak şirketi Sincanlılar Müzik Yapım A.Ş., halk müziğimizin dev ismi Neşet Ertaş’ın vefatının ardından büyük bir skandala imza attı. Albüm promosyonu uğruna “Neşet Ertaş Türküleri” başlığıyla Ankaralı Tevfik videolarını Facebook’ta paylaşan firma, hayatında ilk kez bugün Neşet Ertaş şarkısı duyan yüz binlerce Facebook kullanıcısının paylaşımlarıyla bir anda müzik listelerinin zirvesine oturdu. 

 İzmir’de tedavi görmekte olduğu hastanede vefat ederek sevenlerini yasa boğan Neşet Ertaş’ın ölümünden nemalanmak isteyen plak firmasının fırsat bu fırsat diyerek paylaştığı sahte video, yüz binlerce facebook kullanıcısını mağdur etti. Neşet Ertaş türküsü sanarak Ankaralı Tevfik’e ait "Güdük Kocan" adlı şarkıyı paylaşanlar yapımcı firmayı dava etmeye hazırlanırlarken, şarkının şu ana kadar 1 milyondan fazla kez dinlendiği ve on binlerce cep telefonuna melodi olarak indirildiği tespit edildi. 

 

Skandalın patlak vermesinin ardından bir basın toplantısı düzenleyen Sincanlılar Müzik Yapım A.Ş. Genel Müdürü Hakkı Yılmazsu, firmasını savunarak: “Niye bu kadar gürültü koptu anlamış değilim. Türküyse bu da Türkü. Ha mesele ölmekse Ankaralı Tevfik de bir gün ölecek, ben bunu garanti ediyorum size yapımcı olarak, o açıdan kesinlikle bir kandırma durumu söz konusu değil” dedi. 
 
Facebook kullanıcılarının her ünlünün ölümünün ardından benzer bir duygusal iklime kapılarak fütursuzca paylaşım yaptıklarını belirten Yılmazsu: “Yani ortada milyonlarla ifade edilen bir paylaşım, bir izlenme var. Bu da halkımızın hem üstada olan saygısını hem de bizim sanatçımızın şarkısına olan ilgisini gösteriyor. O söylemiş bu söylemiş ne farkeder, bütün türküler kardeştir, hepsi bu toprağın sesidir!” sözleriyle önemli mesajlar verdi. 
 
Gördükleri ilgiden genel olarak memnun olduklarını belirten Yılmazsu "sabahtan beri telefonlarımız susmuyor. Gerçi şu ana kadar gelen mesajların çoğu hakaret ve tehdit içerikli ama içlerinde albümü çok beğendiğini söyleyen, nereden satın alabileceğini soran hatırı sayılır bir kitle de var." derken, en kısa zamanda bir de kliple Tevfik’i sevenleriyle buluşturacaklarını müjdeledi. 

 

Öte yandan, Facebook’ta hızla yayılan sahte videonun, birçok kullanıcı tarafından Neşet Ertaş’a yönelik olarak yazdığı duygusal yorumlarla paylaşıldığı ortaya çıktı. Videoya ilişkin yorumlardan bir bölümü şöyle:

  “En sevdiğim türküsüydü ‘Güdük Kocan’... Nur içinde yat üstat!”

  "İçim acıyor... Bugün artık bütün kocalar güdük kaldı Neşet Abi, rahat uyu...”

   "Hani diyordun ya şarkında, 'belli o güdük kocan da çaldıramıyo zilleri. senin ilacın bende boşan da gel yavrum de hadi'... Ruhun şad olsun Neşet Baba…"

  “Adını babamdan duyardım ama ilk kez dinliyorum. Düşündüğümden daha neşeli bir insanmış. Mekanı cennet olsun...”
 
  “Ah be Nejat abi...”

  “Özellikle ‘Fırıldaksın Fırıldak...’ şarkısını dinlemenizi de tavsiye ederim. Anadolu insanının o mahzun ama gururlu halini çok güzel çok duru anlatmış...”

  “Beyler bu videodaki Neşet Ertaş değil DİKKAAT!!!! Babası Muharrem Ertaş bu, yanlış video!!”

 

Ülke genelinde videodaki sanatçının Neşet Ertaş değil, Ankaralı Tevfik olduğunun fark edildiği tek yer olan, Tevfik'in memleketi Ankara'nın Bala'ya bağlı Çamalan beldesinde ise hüzün hakimdi. Videoyu, Tevfik'in öldüğü şeklinde yorumlayan Çamalanlılar gıyabında kıydıkları cenaze namazının ardından temsili tabutu ve Tevfik'in babasına ait uzun sap bağlamayı sade bir törenle toprağa verdi.