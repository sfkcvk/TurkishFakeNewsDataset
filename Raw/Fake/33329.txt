Mühendislik Öğrencisinin Sosyalleşme Azmi Görenleri Şaşırtıyor Yıldız Teknik Üniversitesi Makine Mühendisliği bölümü öğrencisi Korhan Özbudak'ın sosyalleşmek için gösterdiği azim görenleri şaşırtıyor. Karşılaştığı tüm engellere rağmen, içinde kızlar bile bulunan kalabalık arkadaş gruplarına girme umudunu asla yitirmediğini belirten genç mühendis adayı, kayıt yaptırmayı planladığı fotoğrafçılık kulübü ve yeni dönemde gelen Erasmus öğrencileri sayesinde yaşama dört elle sarılıyor.
 
 
 Korhan Özbudak, henüz 19 yaşında bir makine mühendisliği öğrencisi. Fakat Korhan'ı bölümdeki diğer öğrencilerden ayıran önemli bir özelliği var. O, benzer durumdaki arkadaşlarının aksine derslerden arda kalan vaktini kendi kantinlerinde ya da kalabalık öğrenci evlerinde değil; öğrenci kulüplerinde, okul gezilerinde veya girebilirse işletme kantininde geçirmeyi tercih ediyor.
 
Mühendislik okumanın sosyal bir insan olmak için herhangi bir engel yaratmadığını, engellerin insanların kafasında olduğunu belirten Özbudak, "Evet, belki şu ana dek müspet bir sonuç alabilmiş değilim ancak umudumu da asla yitirmedim. İnanıyorum ki birgün, halı saha maçı yapmak için gerekli adam sayısını 15 dakikada toplayabilen saplardan müteşekkil arkadaş grubumdan sıyrılacağım." derken, "Bütün haftasonunu yurtta king oynayarak geçirmenin kader olmadığını herkese ispat etmek istiyorum..." sözleriyle de, kendi durumundaki tüm mühendislik öğrencilerine ibret olması gereken bir azim ve cesaret örneği sergiliyor. 
 
 
 Henüz daha okula başladığının ilk ayında satranç kulübüne yazıldığını söyleyen Özbudak, karşılaştığı tüm zorluklara rağmen asla vazgeçmediğini vurgulayarak şöyle devam ediyor: "İtiraf etmek gerekirse biraz da acemiliğime geldi o dönem. Ancak, her biri en az benim kadar kötü durumda olan 12 kişilik bir toplulukla 2 ay geçirdikten sonra bir şeylerin ters gittiğini anladım. Oradan yakamı kurtardıktan sonra halk oyunları topluluğu, onun ardından da dağcılık ve tiyatro kulüpleri geldi; şimdi ise sırada fotoğrafçılık kulübü var. Kolay değil, benim gibi bir umudun peşine takılan onlarca mühendislik öğrencisi ile dolu bu kulüpler ancak çoğu bir süre sonra kaderlerine razı olup, kaçıyorlar. Benim ise vazgeçmeye hiç niyetim yok..."
  
Geçtiğimiz sene neredeyse bir Erasmus partisine davet edilmek üzere olduğunu söylerken gözleri dolan azimli genç, sosyalleşmeye en çok yaklaştığı o tarihi günleri de şu sözlerle anıyor: "Bahar şenliği zamanıydı. Takdir edersiniz ki, bahar şenliği bir mühendis için bayramdır adeta. Ortalarda sürekli bir Erasmus partisi lafı dolaşıyordu ama kimseye soramadığım için bir türlü nerede yapıldığını öğrenmek kısmet olmadı. Sonra da adetten olduğu üzere, saatlerce kebapçı kedisi gibi etrafı kesip kös kös yurda döndüm...Ama inanın bunların hiçbiri beni yolumdan alıkoyamaz. Hem bu sene İtalyanca kursuna da yazıldım. Olmadı, gelecek sene stajı yakar Interrail yaparım. Yani artık bir şekilde mezun olmadan önce birileriyle... Neyse..."