İçerenköy'de Dram: Saat Uygulaması Nedeniyle Gece Karanlığında İşe Gitmeye Çalışan 4 Bankacı Pezevenklerin Eline Düştü Yaz saati uygulamasının kaldırılmaması nedeniyle bir süredir zifiri karanlıkta işe ve okula gitmek zorunda kalan Türkiye, ilk dramına da bu sabah tanıklık etti. Çalıştıkları bankaya ulaşmak için İçerenköy’de servis bekleyen 4 kişi, beyaz kadın tacirlerinin ağına düştü. Mesai saati başlamasına rağmen çalışanlardan haber alınmaması üzerine polise haber veren banka yönetiminin ihbarıyla ortaya çıkan olay, bu sabah Ataşehir İçerenköy Mahallesi'nde meydana geldi. Durumu son anda fark ederek araçtan kendini atan bir M.Ş adlı tanığın ifadesine göre sabah 6.45 civarında İçerenköy Başıbüyük Yolu Caddesi üzerinde servis bekleyen bankacılar, yanaşan beyaz renk bir minibüsü karanlık nedeniyle kendi servis araçları zannederek bindiler. M.Ş daha sonra yaşananları ise şöyle aktardı: "Araca bindikten sonra içeride çoğunluğu yabancı uyruklu olmak üzere 8-10 adet kadın olduğunu fark ettim. Başta 'Heralde yeni başlayan stajyerler bunlar' diye düşünüp önemsemedim ancak o sırada aracın tavanındaki disko topu gözüme çarptı. Bizim servisimizde öyle bir şey yoktu. Arkadaşlarımı 'ya bu bizim servis değil galiba yanlış bindik' şeklinde uyarmaya çalışırken şoför 'bundan daha doğru araç bulamazsın anam' dedi ve araç hareket etmeye başladı. Can havliyle kendimi dışarı attım ama diğer arkadaşlar o sırada yerleine geçip uyumaya başlamışlardı bile. Çok korkunçtu..." Tanık M.Ş.’nin ifadesi doğrultusunda Pendik istikametine doğru gittiği öğrenilen ve izini kaybettiren araç ile içindeki bankacılar için arama kurtarma çalışması başlatıldı. İstanbul Emniyet Müdürlüğü yetkilileri ise bankacılara sağ salim ulaşmayı umduklarını belirtirlerken sabah servisle ya da toplu taşımayla işe gidenleri iyice emin olmadan, tanımadıkları araçlara binmemeleri konusunda uyardılar. “Gerçekten üzücü bir vaka. MOBESE kayıtlarını inceliyoruz ancak henüz plakayı tespit edemedik. Bu vatandaşlarımızı başlarına bir şey gelmeden önce bulmak için tüm imkanlarımızı seferber ettik” diyen İstanbul Emniyet Müdür Yardımcısı Selami Kınık, benzer acıların yaşanmaması için gelen araçların plaklarının mümkünse el feneriyle kontrol edilmesini ve o saatlerde tek başına seyahat edilmemesini tavsiye etti. Kınık’ın gece karanlığında işe ve okula gitmek zorunda kalan vatandaşlara yaptığı diğer kimi uyarılarsa şöyle oldu: - Yanınızda el feneri bulundurun. Kendi servisinizle mors alfabesinde teyitleşin, siz fenerden o selektörle bir şekilde anlaşın. - Grup halinde dolaşın. Herkes önündekini takip etsin. Grubun en arkasındaki düzenli olarak ses çıkararak orada olduğunu belli etsin. - Grup halinde hareketlerde birerli avcı kolu düzeninde hareket edin. Askerliğini yapmış olanlar bunu hatırlayacaktır. Diğerlerine öncülük etsinler. - Beylikdüzü, Avcılar, Dudullu ve Sultanbeyli’ye geceden kurt iniyor. Servis saatinde henüz geri dönmemiş olabiliyorlar, dikkat. İmkanı olanlar yanlarında meşale bulundursun. - Kahvaltı etmek için simit alacağım derken karıştırarak o esnada köşedeki torbacıdan uyarıcı madde alanlar oldu. Bir seferlik affettik, bir daha göz yummayacağız.