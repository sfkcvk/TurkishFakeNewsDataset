Büyükşehir Belediyeleri Konferansında, "Toplu Taşıma Araçlarındaki Susmak Bilmeyen Liseliler" Sorununa Çözüm Aranacak Bu yıl 7-14 Temmuz tarihleri arasında Ankara'da ikincisi düzenlenecek olan Büyükşehir Belediyeleri Konferansı'nda, ana gündem maddesi olarak "Toplu taşıma araçlarındaki susmak bilmeyen liseli popülasyonu ve etkin mucadele yöntemleri" tartışılacak. Özellikle İstanbul, Ankara ve İzmir belediye başkanlarının yoğun kulis faaliyetleriyle gündemin ilk sırasında kendisine yer bulacak olan bu önemli soruna yeni öğretim yılı başlamadan bir çözüm getirilmesi hedeflenirken, söz konusu popülasyon için ayrı araçlar tahsis edilmesinden, şoförlere bayıltıcı sprey kullanma yetkisi verilmesine kadar bir dizi radikal önlemin de gündeme getirileceği bilgisi kulislere sızmış durumda. 
 
 
 
Başta Türkiye'nin 3 büyük kenti olmak üzere yurdun dört bir yanındaki Büyükşehir Belediyelerinden konferansa katılacak olan Belediye Başkanları ve Meclis Üyeleri, metro, otobüs, metrobüs ve vapur gibi toplu taşıma araçlarındaki koloni halinde gezerek kafa ütüleyen, yolcuların kabusu liseliler sorununa çözüm bulmaya çalışacaklar. Yapılan anketler ve halktan gelen yoğun şikayetleri dikkate alarak böyle bir çözüm arama yoluna gitme gereği duyduklarını belirten, Ankara Büyükşehir Belediyesi encümen üyesi İsmihan Korkmaz, halkın toplu taşına araçlarındaki "Burcu bak bi daha o kız Berke'ye yavşarsa yemin ediyorum yolarım onu!", "Feyste manyak bi video paylaştım olm, adamı eşşek kovalıyo!", "Laa iddaa oynadım, son sıradaki takım gitti birinciyi yendi, yatırdı kuponu mıako..." gibi nidalara kesinlikle tahammülü kalmadığını vurguladı. 
 
- Ekim 2010'da başlatılacak yeni uygulamada, metro, metrobüs ve vapur turnikelerinde, taşıta binecek olan liseli arkadaş grupları en fazla ikişer kişiden oluşacak şekilde dağıtılacak. O iki liseliden en az bir tanesinin inek tabir edilen öğrencilerden seçilmesine dikkat edilecek. Seçimler gözlük ve sivilce esasına göre yapılacak. 
 
- Bir araca binen liseli sayısı, araçtaki yetişkin sayısının en fazla 4'te biri kadar olabilecek. Geride kalan liseliler bir sonraki aracı bekleyecekler. Bir sonraki araç yoksa ne halleri varsa görecekler. 
 
- Metrolarda liselilere özel bir vagon tahsis edilecek. Söz konusu vagona ses ölçüm cihazı konulacak ve gürültü belli bir desibeli aşarsa o vagon makinist tarafından raylarda terk edilecek. 
 
- Otobüslerde ve vapurlarda, kaptanlara bayıltıcı sprey ve elektroşok tabancası tahsis edilecek. 
 
 
  Alınacak önlemlerin ne kadar başarılı olacağı daha şimdiden merak konusu olurken, çocuk gelişim uzmanları, yapılması planlanan bu değişikliklerin liselileri pek durdurmayacağı fikrinde birleşmiş durumda. 15-18 yaş arasındaki bir çok gencin "Coşkun Liseli Sendromu"ndan muzdarip olduğunu belirten uzmanlar "Ne yazık ki o genç bünyeleri durdurmaya çalışmak, ancak tatlı bir hayal olabilir. Coşkun liseli, tek başına bırakılıncaya kadar susmaz. Coşkun liseli, tek başına kalırsa gider cep telefonuna yüklenir. Bu sefer de iletişim araçlarını felç eder, herkes için daha kötü olur." diyerek, geleceğe dair umut verici açıklamalarda bulunmadılar.