Victoria's Secret Yılbaşı Alışverişi Öncesi Uyardı: ''Eşinizde öyle durmayacak...'' Yaklaşan yılbaşı öncesinde alışveriş sezonunun açılmasıyla birlikte, Victoria’s Secret cephesinde bir kez daha gergin bir bekleyiş başladı. Şirketin İstinye Park'ta yer alan mağazasında bir basın toplantısı düzenleyen Victoria's Secret Türkiye Pazarlama Direktörü Asım Ozan Deren "Her sene aynı şey. Yılbaşının ertesi sabahı 'Bana defolu mal satmışsınız, bu vitrinde böyle değildi, televizyonda farklı görünüyordu' diyen afedersiniz donu sütyeni alıp mağazalarımızın kapısına dayanıyor. Tek tek laf anlatmaktan yorulduk artık" diyerek, bu yıl böyle bir durumun yaşanmaması için önceden kamuoyunu bilgilendirmek istediklerini kaydetti. Yılbaşı alışverişlerinin en hareketli adreslerinden biri olan Victoria’s Secret Türkiye, bu sabah İstinye Park’ta düzenlediği “Jartiyerden G-String’e Hayal Kırıklığı ve Ortalama Kadın Anatomisi” başlıklı basın toplantısıyla kamuoyuna seslendi. Şirket adına mikrofonların başına geçen Victoria’s Secret Türkiye Pazarlama Direktörü Asım Ozan Deren, “Victoria’a Secret denilince sanılıyor ki giyen Adriana Lima olacak. Ne alakası var arkadaşım? Neticede burada bahsettiğimiz şey bir tekstil ürünü, estetik ameliyat değil, liposuction değil. En fazla belli bazı bölgeleri biraz toparlar o kadar. Lütfen kimse bizden mucize beklemesin." derken, gelecek iade taleplerinin kesinlikle geri çevrileceğini de sözlerine ekledi. Genel uyarılarının ardından, Victoria’s Secret koleksiyonunda yer alan belli başlı ürünler için detaylı açıklamalara geçen Deren, “Kendim oturdum bazı notlar hazırladım, bakın şimdi onları da sizinle paylaşayım ki her şeyi açık açık konuşmuş olalım” sözleriyle ürün bazında hazırladığı listeyi paylaştı. Listeden öne çıkan notlarsa şöyle: 1.75 metre ve üstü boydaki kadınlar için hazırlanan geceliklerin 1.60 ve altında “la aynı benim sünnet gömleğimi giymiş gibi oldu” hissi yaratması kaçınılmazdır. Boya dikkat edelim, yılbaşı gecesi fantezisi derken sünnet travması yaşamayalım. Jartiyer dediğimiz nesne de neticesinde bir çorap. Bu durum unutulmamalı. Yanlış vücutlarda 1800'lerde bunu giyen teyzelere benzeme riski var. 4 bacaklık malzemeyi tek bacağa doldurup, epriyen jartiyer çorabını pazar filesi olarak kullananlar olduğunu duyduk. Marka değerimize yazık.  “Hanıma vücut filesi aldım, evde birden bir İskandinav havası esti... Hani Norveçli balıkçılar koca ağlarla ayı balığı çeker ya güverteye... Aynı o görüntü...” Önceki müşterilerimizden birinden gelen bu mail, birçok şeyi anlatıyor aslında... Çok özel bir müşterimizin korse talebi için bundan birkaç yıl önce eşinin bel bölgesine beton döktük. Baya bildiğin harç kardı koca Victoria's Secret personeli, kadıncağızı sığdırabilmek için. Ama artık o işlere de girmiyoruz, inşaat masrafına değmiyor. “Bizim hanımda bu kayboldu” diyor... Beyefendi amacı o zaten diyorum. “Yok” diyor, “Komple kayboldu, hanımın bikini bölgesi yuttu donu” diyor... Doktor tavsiyesi olmadan alınmasın g-string de... Heh, bakın sadece iç çamaşır, gecelik falan almak zorunda değilsiniz. Orada bir ton ürün var, onlar da Victoria's Secret neticede. Alın bir duş seti, koku moku bir şey. O erotik, kinky hediye havası orada da olur. Varsın Heidi Klum gibi görünmesin de onun gibi koksun eşiniz. Gözü kapatınca aynısı ya... Biraz hayalgücü... Ürünler özelindeki notlarını da paylaşmasının ardından gazetecilere “Siz şimdi Victoria’s Secret basın toplantısı düzenliyor deyince kesin defile de olur diye koştur koştur geldiniz tabi.. Kitleye bak, sırf erkek" şeklinde seslenen Asım Ozan Deren, bu yıla özel olarak hazırladıkları "İbret Defilesi"nin tanıtımına geçti. Ortalama evli Türk kadını vücut ölçülerie sahip özenle seçilmiş mankenlerin, Victoria’s Secret kreasyonlarıyla yaptıkları gösteriye “Hah, alın size defile... Buyrun, cümle alem anlasın evde neyle karşılaşacağını... Gülhancım, Gülhancım tamam daha poz verme gir içeri, markaya verdiğin zarar yetti” sözleriyle eşlik eden Deren, herkesin gerekli dersi çıkardığını umduklarını belirtti. Şirket olarak bu yılbaşında “Brad Pitt olunmadan Angelina Jolie bulunmaz, Seher Yıldızı giyecek insana Victoria's Secret alınmaz" sloganıyla satış yapacaklarını ifade eden Deren, "Varsın bu yıl da az satış olsun nedir yani? Her şey para değil, biraz da huzur lazım" sözleriyle basın toplantısına son verdi.