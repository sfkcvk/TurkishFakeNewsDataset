Karıştıkları Suçlarla Türkiye'nin Sayılı Ortak Değerlerinden ''Göçmen Nefreti''ni Canlı Tutan 47 Suriyeli'ye İçişleri Bakanlığı'ndan Teşekkür Plaketi... Her geçen gün daha da kutuplaşan Türkiye, üzerinde mutabık olduğu ender konulardan biri olan Suriyeli göçmen nefretine sahip çıkıyor. İçişleri Bakanlığı, AK Parti'lisinden CHP'lisine milyonların ortak değeri haline gelen göçmen nefretini canlı tutma konusunda yardımcı olan 47 Suriye vatandaşını, milli birlik ve beraberliğimize yaptıkları katkı nedeniyle birer plaketle ödüllendirdi.  Ödül töreninde konuşan Bakanlık Müsteşarı Oğuz Bozerler, birlik ve beraberliğe en çok ihtiyaç duyduğumuz şu günlerde Suriyeli göçmenlere karşı duyulan nefrete daha da sıkı sarılmamız gerektiğine dikkat çekerken, işledikleri iddia edilen çeşitli suçlarla bu ortak değeri yaşatan Suriyeliler'e de bir kez daha teşekkür etti.  Adları taciz ve gasp gibi çeşitli suçlara karışan 47 Suriye vatandaşından, "Milli Takım'ın bile başaramadığı bir işi başararak Türkiye'yi kenetlendiren kahramanlar" şeklinde övgüyle söz eden Bozerler, teşekkür konuşmasında şu ifadelere yer verdi:  "En basit örnek olarak; Bugün normal bir vatandaşımızın Facebook hesabına baksanız bir iki paylaşımından siyasi görüşünü, eğitim durumunu, yaklaşık olarak yaşını falan rahatlıkla anlarsınız. Ancak sadece 'Suriyeliler defolsun gitsin diyorsan paylaş' şeklinde bir gönderiye denk gelirseniz durum böyle değil. Paylaşan kişi toplumun herhangi bir kesiminden olabilir. 30 yaşında ilkokul mezunu Konyalı bir Esnaf kardeşimiz de çıkabilir, 60 yaşında İzmirli bir emekli öğretmenimiz de. Görülüyor ki, Suriyeli nefreti toplum olarak şu an bizi bir arada tutan en güçlü çimentolardan biri. Tam da bu yüzden ona mümkün olduğunca sahip çıkmak vatanını seven herkesin görevi olmalı..." Suriyeliler'in sadece ortak bir nefret objesi olmakla kalmadığını da belirten Bozerler, "Sanki onlar olmasa Türkiye dünyanın en medeni insanlarının yaşadığı; Gasp, taciz gibi olaylara, sokaklarda dilencilere asla rastlanmayan bir ülke haline gelecek fikrini aşılamalarıyla da vatandaşlarımız için birer umut kaynağı haline gelmişlerdir. Suriyeliler bir gitse her şeyin çok güzel olacağına olan inanç, milyonlarca insanımızı yaşama bağlamaktadır" sözleriyle göçmenlerin Türkiye'ye yaptığı bir başka katkıya da dikkat çekti.  Bakanlık Müsteşarı'nın kısa konuşmasının ardından ödül töreni için 47 Suriye vatandaşı tek tek sahneye davet edildi. İzleyecilerin yuhalamaları ve 'defolun gidin lan kendi ülkenize', 'çoluğumuzu çocuğumuzu sokağa salamaz olduk', 'bizim askerimiz orada savaşırken bunlar gelsin burada ödül alsın ohh ne ala', 'plajları da bastılar!' sloganları arasında plaketlerini alan Suriyeliler, linç tehlikesine karşı polis kordonu eşliğinde sahneyi terk ettiler.