İstiklal Caddesi'ndeki Müzisyenlerin Enstrümanlarını Toplayan Beyoğlu Zabıtası, İlk Albümü İçin Stüdyoya Kapandı İstiklal Caddesi üzerindeki müzisyenlere yaptıkları müdahalelerle sık sık gündeme gelen Beyoğlu Zabıta ekipleri, uzun süredir üzerinde çalıştıkları ilk albümleri için stüdyoya kapandı. Sokak müzisyenlerinden topladıkları müzik aletleri ile haşır neşir olan zabıta görevlilerinin böyle bir proje ile kendisine geldiğini belirten Beyoğlu Zabıta Müdürü Barış Baysal, "Projeyi ilk 
duyduğumda çok heyecanlandım. Bizim çocuklar sabah akşam sokakta müzisyenlerin peşinden koşarken, heves etmişler, böyle bir işe girişmişler. Bana da destek vermek kaldı." derken, albümde sözleri kendisine ait olan bir parçanın da olacağını duyurdu. 

 

Yıllardır masayla, sandalyeyle, sokak müzisyeniyle uğraşmaktan kurum olarak çok yıprandıklarını ifade eden Zabıta Müdürü Barış Baysal, henüz hazırlık aşamasında olan yeni albümleri sayesinde bir nebze olsun üzerlerindeki stresi atacaklarını kaydetti. Yoğun çalışma programlarına rağmen stüdyo çıkışında basın mensuplarını bilgilendiren Baysal, en geç Haziran ayı içerisinde kayıtlarını bitirmeyi planladıkları albümün yaza damgasını vuracağını iddia etti.

 

Toplam 10 şarkıdan oluşacak albümde tüm Beyoğlu Zabıta Müdürlüğü'nün büyük emeği olduğunun altını çizen Barış Baysal, sokak müzisyeni ile mücadele eden personelin yıllar içerisinde müzikal anlamda önemli mesafeler katettiğini söyledi. Sokaklardan toplanarak depolarda muhafaza edilen müzik aletlerinin çeşitliği sayesinde, çok renkli bir orkestraya sahip olma şansına eriştiklerine değinen Zabıta Müdürü, "Zabıtaca" adını vermeyi düşündükleri albüm hakkında şunları söyledi:
 
"Tarzımız için net bir şey söylemek şu an mümkün değil. Bizim çocuklar sokaktan her geldiklerinde, yeni bir müzik aletine el koymuş oluyor. E haliyle onu da koyalım orkestraya, bunu da eksik etmeyelim derken işler biraz karıştı. Çok şükür, sitardan darbukaya, kemandan akordiyona kadar çok zengin bi enstrüman çeşitliliğimiz var. Şu Kızılderililer'den aldığımız ve adını bilmediğimiz mızıka gibi şeylere de nasıl çalındıklarını öğrenir öğrenmez orkestramızda yer vermeyi düşünüyoruz. Elimizdeki enstrüman çeşitliliği bizi etnik bir tarza doğru yöneltti ancak şunu açık yüreklilikle söylüyorum, bizi dinleyen herkes kendinden bir şeyler bulacak..."

 

Beyoğlu'ndaki sokak müzisyenleriyle giriştikleri mücadelede acımasızca eleştirildiklerini hatırlatan Zabıta Müdürü Barış Baysal, bunun biraz da müzik piyasasındaki çekişmeden dolayı kaynaklandığını dile getirerek "Maalesef camiamızda çok fazla çürük elma var. İnsanlar birbirini çekemiyorlar." şeklinde konuştu. Sırf kendilerinin de müzisyen kimliklerinin olmasından dolayı haksız ithamlara maruz kaldıklarını belirten Baysal, "Tabii o el koyduğumuz müzik aletlerini bizim daha iyi çaldığımızı bildiklerinden zorlarına gidiyor. Valla kendileri bilirler, bu işler öyle saç sakal uzatmakla, şile bezine abanmakla olmaz." diyerek, sokak çalgıcılarına meydan okudu.

 

Basın mensuplarının yoğun ısrarı üzerine arkadaşlarıyla birlikte bir şarkı söylemeyi de kabul eden Barış Baysal, "al bunları da topla topla topla" adlı eserlerinden kısa bir bölümü seslendirdiler. Performansları sırasında çevrede müzik sesine karşı tetikte bekleyen Beyoğlu Zabıta ekiplerinin üniformalarını giymediği için tanıyamadığı Baysal ve arkadaşları, ortamda müzik aleti olmadığından ses tellerine el koymaya çalışan zabıtalara zor anlar yaşattılar.