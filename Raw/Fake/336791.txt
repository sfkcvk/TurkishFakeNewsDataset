Soyağacında Yozgat Olarak Görünen Kökenini Değiştirmek İsteyenlere Rüşvet Karşılığında Yardımcı Olan 3 e-Devlet Personeli Açığa Alındı... Bir ihbarı değerlendiren Asayiş Şube Ekipleri, rüşvet karşılığında resmi kayıtları tahrif ederek kökeni Yozgat'a dayanan vatandaşları başka şehirlere transfer eden 3 e-Devlet görevlisini kıskıvrak yakaladı. Açığa alınan personel hakkında adli ve idari soruşturma başlatılırken, zanlılar şu ana dek 3000'den fazla Yozgatlı vatandaşın kökenini başta Balkan şehirleri olmak üzere farklı bölgelere kaydırdıklarını itiraf ettiler. Yakalanan e-Devlet görevlilerinden O.A, polise verdiği ilk ifadede kişi başına 1000 ila 5000 TL arasında değişen rüşvetler karşılığında yüzlerce kişinin soy kütüğü bilgisini değiştirdiğini itiraf ederken, "İlk olarak Yozgatlı bir vatandaşın bana sosyal medyadan ulaşarak böyle bir ricada bulunmasıyla bu işe girdim. Çok yalvardı, bunun yüzünden nişanlım benden ayrılmak üzere dedi, üzerine de bir miktar para teklif edince kıramadım. Borçlarım vardı. Pişmanım" ifadelerine yer verdi.  Paranın tadını aldıktan sonra bu şekilde çok sayıda vatandaşın soy bilgisini değiştirdiğini belirten O.A, kütüğü farklı bölgelere taşımak için farklı tarifeler uyguladığını, diğer iç Anadolu şehirlerine 1000 TL'den, İzmir - Antalya gibi şehirlere 2000-3000 TL'den, Balkan ülkeleri içinse kapıyı 5000 TL'den açtığını itiraf etti.  Zanlılar ilk ifadelerinin ardından savcılığa sevk edilirken, emniyet yetkilileri vatandaşları soy bilgisi değiştirmek için rüşvet almak kadar rüşvet vermenin de suç olduğu konusunda uyardılar. Ayrıca kendilerini e-Devlet görevlisi olarak tanıtan ve "soy kütüğünüz Yozgat'ta ya da Bayburt'ta görünüyor. Uygun bir ücret karşılığında yardımcı olabiliriz" diyerek vatandaşlardan para sızdırmaya çalışan dolandırıcıların ortaya çıktığı yönünde ihbarlar aldıklarını da belirten emniyet yetkilileri, bu şekilde bir durumla karşılaşıldığında derhal polise haber verilmesi gerektiğine dikkat çektiler.