Türkiye, Çözüm Süreci'nin Bitmesiyle Birlikte Çatışmaların Tekrar Başlamasının Şaşkınlığını Yaşıyor: ''Böyle mi oluyordu ya?'' 7 Haziran seçimlerinin ardından çözüm süreci de Ak Parti'nin yeterince milletvekili çıkaracağı bir seçime kadar askıya alınırken, son günlerde sıkça gelen şehit haberleri ülke genelinde şaşkınlık yaratmaya devam ediyor. Sürecin bitmesiyle çatışmaların tekrar başlaması arasında bir ilişki olup olmadığı ise şu an cevaplanmayı bekleyen en önemli soru durumunda. Türkiye, 2 yıldır devam eden çözüm süreciyle birlikte yaşanan çatışmasızlık durumunun, sürecin bitmesiyle birlikte sona ermesine bir anlam vermeye çalışırken, kamuoyu araştırma şirketi Ken-Ar tarafından yapılan son araştırma da seçmenlerdeki kafa karışıklığını ortaya koyuyor. Araştırmaya göre Türkiye'nin %48'i çözüm sürecinin tam olarak neyi çözmeye çalıştığı konusunda bir fikri olmadığını ya da hatırlamadığını belirtirken, konunun bir şekilde Güneydoğu Anadolu Bölgesi ve Kürtlerle ile ilgili olduğunu düşünenlerin oranı ise %39. Araştırmaya katılan vatandaşların önemli bir bölümünün çözüm sürecini "birilerinin İmralı adasına gidip gelmesi" olarak tanımladığı ve bu görüntüden rahatsız oldukları için sürecin bitmesinden de memnun oldukları ise ortaya çıkan diğer bir önemli veri. "An itibariyle en büyük şaşkınlığı yaşayanlar da bu vatandaşlarımız. Elimizdeki rakamlara göre bu grubun %63'i sürecin bitmesinden tek beklentilerinin ekranda Sırrı Süreyya Önder'i daha az görmek olduğunu belirtirken, kalan %37 ise sürecin bitmesiyle birlikte bütün Diyarbakır'ın kitleler halinde AK Parti'ye kaydolmasını beklediklerini kaydetmişler." diyen Ken-Ar Genel Müdürü Kenan İnlioğlu, birebir görüşmelerden elde ettikleri kimi sonuçları da kamuoyuyla paylaştı.  Ben çözüm süreci öncesini pek hatırlamıyorum açıkcası ama bildiğim kadarıyla PKK'nın silahları yoktu sanki. Şimdi nereden buldular bunca silahı bombayı bunu ortaya çıkarmak gerekiyor.  Böyle olması da iyi olmadı gerçi ama ben sürecin İmralı'daki o şahıs ile yürütülmesinden rahatsızdım şahsen. Daha background'u temiz insanlar var ülkemizde, onlarla yürütülecekse tekrar başlayabilir. Eklemeddin Bey vardı mesela, ilk aklıma gelen...  Tabii şimdi çözüm süreci bitince insanın aklına karakol basılacağı falan gelmiyo. Çünkü neden? E çözüm süreci yokken karakol basılıyodu çünkü. Şimdi nedir durum? Çözüm süreci yok. Dolayısıyla bi garip yani karakol basılması. Basılmaması lazım gibi mantıken ama işte öyle olmuyo  Çatışmalar dursun diye yürütülen bir süreç bitince çatışmalar tekrar başlıyor. Burada açık bir oyun var. Birileri yine düğmeye basmış belli ki. Oyunu gör Türkiye!  Ben çözüm sürecini, Türkiye'nin Adıyaman şivesine alışma süreci zannediyodum. O yüzden o kadar da üzerinde durmamıştım açıkçası. Hatta o şive zaman zaman kulağıma çok güzel geliyor, ne dediğinden bağımsız arada açıp dinliyorum Sırrı Bey'i...  Bi defa çözüm süreci değil çözülme süreciydi o. Bu şekilde daha az çözülüyoruz bana kalırsa. Çünkü mutluluklar kadar acılar da insanları birleştirir. Türküyle, kürdüyle, lazıyla, çerkeziyle...  Şehit haberi deyince kulağa biraz kötü geliyor ama haber başına 0.1 puan oy olarak bakınca o kadar da umutsuz olmamalıyız gibi geliyor bana. Bardağın dolu tarafını da görmek gerekiyor...