İş Yerlerine, Ölecek İşçilerin İsimlerini 1 Hafta Önceden Bildirme Zorunluluğu Getiren Yasa Tasarısı Meclis Gündeminde Son olarak İstanbul Mecidiyeköy'de 10 işçinin yaşamını yitirmesiyle bir kez daha gündeme gelen işçi ölümleri, Çalışma Bakanlığı'nı da harekete geçirdi. Bakanlık tarafından hazırlanan ve önümüzdeki günlerde meclise gelmesi planlanan yasa tasarısıyla firmalara o hafta içinde ölecek işçilerin sayısını ve isimlerini önceden bildirme zorunluluğu getirilirken, inşaatlarda ölecek toplam işçi sayısı ise metrekare hesabına göre sınırlandırılacak.  Mecidiyeköy'de meydana gelen elim kazanın ardından konuyla ilgili olarak basın mensuplarının sorularını yanıtlayan Çalışma Bakanlığı, İş ve İşçi Güvenliği'nden sorumlu müsteşarı Vahit Erkenciler, olayda hayatını kaybeden işçilere Allah'tan rahmet dilerken, düzensiz işçi ölümleri konusunda kendilerinin de bir süredir çalışma yürüttüğünü ifade etti.  Erkenciler, Bakanlık tarafından yapılan araştırmalar neticesinde, kamuoyunun günde 7 işçi ölümünü normal karşıladığı sonucuna vardıklarını belirtirken, bu eşiğin aşıldığı durumlarda yaşanan sıkıntılara dikkat çekti:  "Aynı gün içinde ölen toplam işçi sayısı konusunda halkımızın haklı bir hassasiyeti var. Ölü sayısı 7'yi geçtiğinde tepki çekiyor, sonra da haliyle hem inşaatın sahibi hem de hükümet olarak biz mağdur duruma düşüyoruz. Bakın bugün Torunlar İnşaat'ın çalışmaları ne yazık ki durmuş durumda. Niye? Çünkü eşiği geçtiler. Halbuki bu ölecek arkadaşlar bi 10 gün önce belli olsa, biz onları uyarırdık. Öyle olmaz, 7'si bugün, 3'ü de bir sonraki gün ölsün derdik. Şu an hem rezidans inşaatı durdu, hem Başbakanımız'dan başlayarak bütün kabine bu konuyla vakit kaybediyor. Yazık günah değil mi, koca rezidans bu..." Bakanlık tarafından getirilecek olan yeni düzenlemeyle, her projede o hafta ölecek isimlerin önceden belli olacağını ve bu sayede işçi ölümlerini günlük olarak düzenleme fırsatı bulacaklarını belirten Erkenciler, uygulamanın ana hatlarını ise şu sözlerle aktardı: "Bize her firmadan liste gelecek. Arkadaşlarımız da ona göre kotayı aşmayacak şekilde işçi ölümlerini düzenli bir takvime oturtacaklar. Misal, diyeceğiz ki 'X İnşaat sen çarşamba günü kimseyi öldürme, gerekirse hakkaten iş güvenliği önlemi al. Çünü o gün Y Gayrımenkul'un 5, Z Madencilik'in 2 cenazesi var. Kotayı doldurduk. Biz seni başka güne kaydıralım'. Bu şekilde böyle üzücü haberleri de manşetlerde görmek zorunda kalmayacağız. En fazla 3. sayfadan verilir gider..." Bakanlık Müsteşarı, rezidans inşaatlarında her 6 kat için haftalık 4 işçi ölüm sınırı, AVM inşaatlarında ise yine metrekare hesabına göre belli bir kota getirecek olan düzenlemenin ayrıca iş güvenliği açısından da yeni düzenlemeler içerdiğini kaydetti. Buna göre: - 100'den fazla işçi çalıştıran şirketlere, "Asıl Mağdur Biziz" departmanı zorunluluğu getirilerek, kazalardan sonra kamuoyunu bilgilendirilecek ekipler kurulacak. Böylelikle, şirketin gerekli hazırlıkları yaptığı, asıl suçlunun  işçiler olduğu vakit kaybedilmeden kamuoyuna izah edilecek. Kader ve Kaza'ya imanın önemine dikkat çekilecek. - Haftalık işçi ölümü kotasınını doldurulamaması durumunda, müteahit firma o hafta ölmeyen işçi sayısını bir sonraki haftaya devrederek toplu halde kullanabilecek. İnşaat bitmiminde de sayının tamamlanamaması halinde mütehait firma, eksik kalan ölü işçi sayısı kadar kurban kesecek. Kurbanların derilerini toplama konusunda Türgev tek yetkili olacak. - İş yerlerinde ve şantiyelerde " " ve " " uyarı levhaları zorunlu hale getirilecek. Verilecek iş güvenliği eğitiminde, "Sen sıranı beklemezsen, ölenle ölürsen, arkadaşın da senle birlikte ölür, derken hop bir bakmışsın tek bir kazada 15 kişi gitmiş. Öyle olunca da firma açıklama yapmak zorunda kalır, ekmek yediğin müessese zarar görür..." bilinci aşılanacak.