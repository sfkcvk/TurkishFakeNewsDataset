Hatay'da Hayatını Kaybedecek Bir Sonraki Eylemci Olan Nedim Sarıer(21)'in Adli Tıp Raporu Açıklandı: Ölüm nedeni güneş çarpması... Dün gece Hatay'ın Armutlu ilçesindeki gösterilerde hayatını kaybeden Ahmet Atakan(22)'ın ölüm nedeni adli raporlarına göre "yüksekten düşme" olarak açıklanırken, eylemler sırasında kazara ölmesi beklenen bir sonraki isim de belli oldu. Adli Tıp Kurumu'nun titiz incelemeleri sayesinde ölüm nedeni belirlenen ve raporları şimdiden kendisine teslim edilen üniversite öğrencisi Nedim Sarıer(21)'e acı haberi ileten Adli Tıp Profesörü Metin İhsanlı, "Ne yazık ki içimiz kan ağlıyor ancak büyük ihtimalle önümüzdeki haftaya kalmadan aramızdan ayrılacak olan bu arkadaşımıza dünya gözü ile raporunu teslim etmek bizim için de bir teselli oldu. Umarım Allah taksiratını affeder" diyerek, taziye dileklerini iletti. Ailesiyle yaşadığı evde haberi alan ve uzunca bir süre şoku üzerinden atlatamayan Nedim Sarıer, Prof. Dr. Metin İhsanlı ile birlikte basın mensuplarının karşısına çıktı. Böylesi bir haberi, henüz bu yaştaki bir gence vermenin çok ağır olduğunu ifade eden Profesör İhsanlı, "Şu an için Nedim'in durumunun stabil, henüz bir şeyi yok ancak tahminlerimize göre en fazla 1 hafta içerisinde Hatay sokaklarında güneş çarpmasına bağlı olarak beyin kanaması geçirecek" derken, olayı daha şimdiden emniyet güçlerinin üzerine atmak isteyen kişi ve kuruluşları da uyarmayı ihmal etmedi. Ölümünü güç de olsak kabullendiği gözlenen Nedim Sarıer ise yine de Eylül ayında güneş çarpması nedeniyle ölmesinin çok da aklına yatmadığını dile getirdi. "Ne bileyim, Hatay bile olsa bu mevsimde güneş çarpması olur şey gibi değil.. Eylül ayında güneş çarpması sonucu öldüğüme göre muhtemelen o esnada polise güneş enerjisi kazanı fırlatmaya çalışıyorumdur. Orda tabii soğurucusu, yansıtıcısı falan var, demek ki öyleymiş kaderim..." diyen acılı genç, her şeye karşın yine de çok feci bir son olmadığını kaydederek şöyle devam etti: "Sonuçta çok da üzülmemek lazım aslında. Mehmet Ayvalıtaş'a araba çarptı, Ali İsmail'i yanlış hatırlamıyorsam arkadaşları dövdü, işte dün gece Ahmet Atakan yüksekten düştü... Yani o sokağa çıkıp eylem yapıyosan bir şekilde illa ölüceksin. Güneş çarpmasa kalp krizi geçircen, olmadı çukura düşücen, hiç olmadı kafana saksı düşecek ama olacak bu. O yüzden yine güneş çarpması en iyisi, çok acı çekmem galiba. Ne olduğunu anlamadan giderim gibi geliyor... Bakalım, hepsini yaşayıp görücez. Gerçi ben ölünce görücem ama.. Neyse, hayırlısı artık..." Ölümünden sonra yaşanacak süreç hakkında da hatırlatmalarda bulunan talihsiz genç, şimdi şimdi kendisinin nasıl bir sona sürüklendiğini anladığını kaydetti. "Şimdi tabi ölüm nedenim güneş çarpması olarak kayda geçmiş ama benim de arkamda yasadışı sol örgütleri olsun, dış mihraklar olsun kesin bir şeyler var gibime geliyor. Böyle düşününce 'Nedim, sen büyük oyunu göremedin, resmen maşası oldun bazı şeylerin, ondan öldün' diyorum ama ne fayda... Çok da gençtim, resmen pisi pisine gittim..." derken göz yaşlarını tutamayan Nedim Sarıer'i ise ilk teselli eden yine Adli Tıp Profesörü oldu.   Elini yüzünü yıkayıp sakinleşmesinin ardından basın mensuplarının önünde Adli Tıp Kurumu'na ve Profesör Metin İhsanlı'ya da teşekkür etmeyi ihmal etmeyen Nedim Sarıer, "Önceden haber verdikleri çok iyi oldu gerçekten. Şimdi en azından Facebook'umdan, Twitter'ımdan Suriye'de Esad, Mısır'da Sisi yanlısı, ateizm kokulu birçok paylaşım yapabilme fırsatım olacak. Bunların en azından ülkenin önemli bir kısmına ölümüme sevinme imkanı vereceğine inanıyorum. Neticede ölecek bi insanım, kimseyi öyle çok üzmek istemem" şeklindeki sözleriyle, hassasiyetini orta koydu. Son olarak hayatını kaybedeceği sokağa gitmek için basın mensuplarndan izin isteyen Nedim Sarer, "Şimdi oraya gidip, ölmeden önce taş maş atayım polise madem. Adamlara çok ayıp olur bi videoda falan öyle görünmezsem" derken, akşam saatlerinde de yasını tutmak için herkesi mumlarıyla beklediğini sözlerine ekledi.