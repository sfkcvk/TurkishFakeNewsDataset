Türkiye Uzaya Muhtar Gönderme Çalışmaları İçin Düğmeye Bastı: Hedef 2023 Uzun bir süredir bizzat Cumhurbaşkanı Erdoğan başkanlığında yürütülen ve kamuoyundan sır gibi saklanan yeni proje nihayet açıklandı. Türkiye, 2023 yılında uzaya ilk muhtarını gönderiyor… Bilim dünyasına bomba gibi düşen yeni projeye ilişkin ilk açıklama Cumhurbaşkanlığı’ndan geldi. Ak Saray’da mikrofonların karşısına geçen Başdanışman Osman Anbilen, “Arkadaşlar sürekli buraya muhtar toplamamızın ardında bir iş olup olmadığını hep merak etmiştiniz. Evet, açıklıyoruz. Bizi uzayda temsil edecek uygun muhtarı arıyorduk. Bu kadarını siz de tahmin etmemiştiniz di mi?” diyerek konuşmasına başladı. Muhtarları her geldiklerinde çeşitli gizli incelemelere tabi tuttuklarını belirten Başdanışman, Cumhurbaşkanı Erdoğan’ın sigara paketlerini toplamasının da tamamen atmosferden çıkışa uyum programının bir parçası olduğunu ekledi.   Gazetecilerin “Peki neden muhtar?” sorusunu da yanıtlayan Başdanışman Anbilen, amaçlarını şu sözlerle aktardı: “Dünyanın en büyük 17. ekonomisine sahip büyük Türkiye olarak uzaya bu dakikadan sonra normal adam göndermek bize yakışmaz diye düşündük. Elin oğlu gitti aya bayrak dikti. Ama yetmez. Neden? Resmi bir belge yok ellerinde. İnşallah biz gidip orada Türkiye adına ikametgah düzenleyerek olayı neticelendireceğiz. İleride işler büyüdükçe Tapu Kadastrocu da yollanacak tabi, kimsenin şüphesi olmasın.” Uzay projesi için seçilen ilk isimse Burdur Merkez Karakamış Mahallesi Muhtarı Hüseyin Kocaman (42) oldu. Uzaya gönderileceğini öğrendiğinde ilk önce ‘Harcırah verecekler mi? Dünyadaki muhtar maaşı yatmaya devam edecek mi? Kıyafeti biz mi alıyoruz?’ gibi soruların aklına takıldığını belirten Kocaman, çekinceleri konusunda Cumhurbaşkanlığı’ndan net açıklamalar talep ettiğini belirtti. Göreve getirilmesinde ‘boşboğazlığının’ etkili olduğunu vurgulayan muhtaronot adayı “Ya ben toplantıya girince ‘Sayın Cumhurbaşkanım Sarayımız maşallah uzay üssü gibi olmuş. Helal olsun’ diye bağırdım mal gibi. Orada danışmanlarına bir not aldırdı… İnsanın başına ne geliyorsa dilinden geliyor arkadaşlar” sözleriyle süreci özetledi. Her şeye rağmen Türkiye’yi ve temsil edeceği için gururlu olduğunu aktaran Hüseyin Kocaman, “Yani düşününce elin maymunu, şempanzesi yaptıysa, ben de yaparım. Atla, deve değil. Uzay mekiği en nihayetinde” sözleriyle kendine güvendiğini aktardı. Çiçeği burnunda muhtaronot son olarak Burdurlulara da seslenmeyi ihmal etmedi: “Arkadaşlar, şimdi tabi beni fırlatmak için böyle genişçe bir arazi lazımmış. Şu Isparta’ya doğru bir çamlık var ya hani. Hah işte ordaki ağaçlarla yavaştan vedalaşın. Piknik falan yapacak varsa bu aralar yapsın…”