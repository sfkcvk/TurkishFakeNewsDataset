Yaşlı Kullanıcılara Yönelik İlk Akıllı Cep Telefonu, Darülaceze'de Çok da Görkemli Olmayan Bir Törenle Tanıtıldı Akıllı cep telefonu piyasasına girmeye hazırlanan Şantel firması dün Darülaceze'de düzenlediği törenle ilk adımını attı ve yaşlı kullanıcılar için tasarladığı Şantel-DN60'ı piyasaya sürdü. Tanıtımı üstlenen Şantel - Şanlı Telefon, Telekomünikasyon, Tansiyon Aletleri ve Takma Damak A.Ş. Basın Sözcüsü Mehmet Akif Kaval, telefon hakkında şu bilgileri verdi: "60 yaşın üzerindeki kullanıcıların ihtiyacına yönelik hareket ederek telefonumuza sadece bir açma, bir de kapama tuşu koyduk. Tuşlar büyük... Her kullanıcımızın rahatça bulabileceği derecede gerçekten büyük. Bunun dışında yüksek yaşlı sesini sönümleme teknolojisine sahip Şantel-DN60, kullanıcı dostu deyiminin tam manasıyla hakkını veriyor..."
 
Darülaceze'de kola, sarı gazoz ve kuru pasta eşliğinde verilen lansman partisinde sahneye çıkan Şantel'in deneyimli Basın Sözcüsü Mehmet Akif Kaval, barkovizyon gösterisi eşliğinde konuşmasına başlamadan önce uykuya dalan bazı huzurevi sakinlerinin uyandırılmasını rica etti. Sadece 60 yaş üzerindeki insanların rahatça sevdikleriyle konuşmaları için Şantel DN60'ı ürettiklerini söyleyen Kaval, sözlerini şu şekilde sürdürdü:
 
"Telefonumuz hiçbir dikkat dağılmasına mahal vermeyecek ölçüde sadeleştirildi. Örneğin, SMS atmak gibi bir özelliği yok. Büyük babalarımız, büyük annelerimiz sadece ekranın ortasındaki YES-NO tuşuna basarak diledikleri konuşmayı yapabilecekler. Kullanım kolaylığının yanında, 'Ne zamandır aramayan çocuklar-torunlar' menüsü sayesinde arama kaydına da yeni bir soluk getirdik. Zaman zaman ekrana gelecek 'Erman en son geçen hafta aramıştı...hayırsız', 'Bahri aramayalı 12 gün oldu, anca karısını arasın o günde 7 sefer' yazılarıyla değerli büyüklerimizle empati kuracağımızdan eminim. Gerçekten akıllı telefon dediğimizin de yapması gereken budur zaten..."
 
Yaptıkları araştırmalarda yaklaşık 3 km'ye kadar sesini duyurabilen yaşlıların tespit edildiğini sözlerine ekleyen Mehmet Akif Kaval, "Burdan yola çıkarak, telefonlarımız kısa mesafeli konuşmalarda (0-3 km) ahizeye ses vermiyor. Yaşlımız zaten kendisi bağırarak o esnada sesini duyurduğu için böylece karşıdaki kullanıcının da daha rahat edeceğini düşünüyoruz." dedi. Ayrıca, telefon melodisi ve titreşim modunun da çok özel tasarlandığını belirten Kaval, "Telefonumuzun melodisi çok özel bir frekansta çıkıyor. sağlıklı insanlar bu sesi duymasa da, yaşlı insanlarımız telefon melodisini yine 3 km'lik bir alandan dahi duyabilir hale gelecekler" derken, titreşim modunun ise varis tedavisi için de kullanılabileceğini müjdeledi. 

 
Mehmet Akif Kaval'ın verdiği bu bilgiler huzurevi sakinlerinde büyük bir coşkuyla ve alkışlarla karşılanırken, dağıtılan broşürlerde Şantel-DN60'ın diğer teknik özellikleri ise şöyle sıralandı:
  Telefonla entegre olarak çalışan navigasyon özelliği sayesinde, "Kullanıcı yine yanlışlıkla alt kat daireye mi girdi? Parka gidip evin yolunu mu unuttu? Başına bir şey mi geldi" derdine son verilecek.  Telefonunuz çalarken aynı zamanda varislerinize masaj yapan titreşim teknolojisi. “Asuman beni bi çaldır yavrum, sırtıma sırtıma çaldır” sözleri dilinizden düşmeyecek.  Kendi kendinize prostat muayenesi için uzayabilir anten.  3 gün boyunca telefonda hiçbir işlem olmaması halinde belediyeye otomatik vefat bildirimi özelliğiyle gözünüz açık gitmeyecek.  Şarj aletini nereye koyduğunu unutanlar için, cep telefonundan kolayca şarj aletini çaldırabilme teknolojisi.  Şekerlemeleriniz bölünmesin! Horlama sesi tanıma fonksiyonuyla, siz uykuya geçtiğinizde otomatik olarak kendini sessize alan telefonunuz, uyandığınızdaki ilk geğirmeniz eşliğindeki “Bıırkk…Elhamdülillah…Midem ekşimiş” komutuyla yeniden sesli moda geri dönecek.   Telefon konuşmalarında sizi dinliyormuş gibi yaparak sürekli "Haklısınız dedecim", "Evet annanecim" cevaplarını veren torunlara yönelik, karşı tarafa titreşim gönderme özelliği.   Facebook ve Foursquare entegrasyonuyla çevrede torununuza isteyebileceğiniz tüm öğretmen gelin adayları.  Garanti süreniz tamamen sizin elinizde. Dayanabildiğiniz kadar dayanın!