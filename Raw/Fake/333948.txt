''Tarkan Hala Hangi Şarkısının Ekmeğini Yiyor?'' Tartışmasında Yumruklar Konuştu... Polis, "Şımarık"cılar ve "Oynama Şıkıdım"cıları Güçlükle Ayırdı... Megastar Tarkan'ın son olarak Altın Kelebek ödüllerinde Pop Müzik dalında En İyi Erkek Sanatçı ödülünü almasıyla birlikte tekrar gündeme gelen "Acaba hala hangi şarkısının ekmeğini yiyor?" tartışması Adana'da karşılıklı yumruklaşmaya dönüştü. Yıllardır kayda değer bir şarkısı olmamasına rağmen "Megastar" ünvanını koruyan ünlü şarkıcının hala "Oynama Şıkıdım" şarkısının ekmeğini yediğini savunan grupla, "Şımarık"ın ekmeğini yediğini savunan grup arasındaki tartışma, araya "Kuzu Kuzu", "Ölürüm Sana" ve "Adını Kalbime Yaz" taraftarlarının da girmesiyle kısa sürede kontrolden çıkarken, birbirlerine tekme ve yumruklarla saldıran grupları polis güçlükle ayırdı. Kavgaya karışan gruplardan "Oynama şıkıdım"cıların lideri olduğu belirlenen M.A(26), polise verdiği ifadede olayı şu sözlerle anlattı: "Kafede otururken televizyonda Tarkan'ın son videosu çıktı. O sırada yanımdaki 3 arkadaşımla 'yok ya bu da olmamış, niye böyle oldu ki bu adam?' diye konuşurken arka masamızdaki bir grup 'aynen kardeşim, şımarık'ın ekmeğini yiye yiye bitiremedi' şeklinde bizim masamıza mudahalede bulundu. Kendilerine kibarca 'Yok ya esas Oynama Şıkıdım 'ın ekmeğini yiyor hala' diyerek itiraz ettik. Biz gayet medeni bir şekilde tartışırken diğer bir masadan 'En son 2010'da Adını Kalbime Yaz'ı yaptı ondan sonra yatışa geçti, ekmek yiyorsa ondan yiyordur saçma saçma konuşmayın' şeklinde bir müdahale geldi. Tam biz iki masa şeklinde ona itiraz ederken 'Ölürüm sana ulan!' diye bir ses duydum, arkasından da kafama doğru bir sandalye geldi. Gerisini hatırlamıyorum..." Masa ve sandalyelerin havada uçuştuğu kavgada polis, olaylara karışan 16 kişiyi göz altına alırken, zanlılar emniyetteki ifadelerinin ardından serbest bırakıldı. Olayla ilgili olarak basının sorularını yanıtlayan Emniyet Amiri Burhan Ayboğlu, şunları kaydetti: "Gençlerimizin bilinçsizliği ve cehaleti gerçekten çok üzücü. Bu konuda özellikle ailelere önemli görevler düşüyor. Tarkan'ın hala Unutmamalı'nın ekmeğini yediğini herkes bilir. Sene 98, yengenizle bizim düğün şarkımızdı. Bakın hiç unutmuyorum, sıcak bir temmuz akşamı, Aydın'dayız, ben o sırada daha 2 senelik polisim..."