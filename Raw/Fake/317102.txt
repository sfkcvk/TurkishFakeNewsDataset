Bedava Tıraş İçin 3.40’tan Dolar Bozduran Bir Grup Vatandaş, Berberler Odası’nı Bastı... Bir süre önce dolar bozma seferberliğine katkıda bulunmak için bedava tıraş kampanyasına öncülük eden İstanbul Berberler ve Kuaförler Odası, bugün öfkeli bir grup tarafından basıldı. Yaklaşık 150 kişilik grup, binada bulunan 5 kiloluk muzlu şampuan bidonlarını yağmaladıktan sonra oda başkanını da kafasına ense traşı makinesi fırlatarak hastanelik etti. Bedava tıraş olabilmek için bir süre önce birikimlerini Türk Lirası'na çeviren grup, doların 4 TL'ye dayanmasının ardından İstanbul Berberler ve Kuaförler Odası’nın Beşiktaş’taki Genel Merkezi’ne saldırdı. Yaklaşık 150 kişiden oluşan tıraş mağdurları kandırıldıklarını ifade ederken, grup adına Bahadır Özdiner (32) basın mensuplarına açıklamalarda bulundu. Maddi zararlarının toplamda yüz bin lira civarını bulduğunu, kendisinin de temiz bi’ 5 kağıttan olduğunu belirten Bahadır Özdiner, “Kimse kusura bakmasın mahallede ‘Bahadır da 5 bin liraya enseyi tavuk götü yaptırttı’ diyorlar ve maalesef haklılar. Benzin ve otomobilin ardından resmen dünyanın en pahalı tıraşı da Türkiye’de. O da bize denk geldi” sözleriyle yaşadıklarını aktardı. Maddi kayıplarının yanı sıra psikolojik olarak da yıprandıklarını ekleyen öfkeli genç, 20 liralık tıraş için kendilerini gaza getiren tüm berberlerin bu ekonomik yıkımdan sorumlu olduklarını şöyle ifade etti: “Bakın gerçekten biz biraz kötü durumdayız. Kuru takip ederken seğirmeler geliyor birçoğumuza. Birkaç arkadaşımız dün 3,85’i görünce bayıldı. Tam kendilerine getirdik 3,90’ı görüp yeniden bayıldılar hatta. Sinirleri böylesine hassaslaşmış bir kitleyi de takdir edersiniz ki zapt etmek pek kolay değil. En son sokaktan geçen biri ‘Ben o berberlerin alayını’ diye bağırarak geçince birden toplaşma oldu. Buraya geldik. Biraz etrafa zarar verildi tabi o anın ruh haliyle ama olacak artık o kadar. Bizim zararımız daha büyük...” Saldırı esnasında binada bulunan ve kafasına yağan şampuan bidonlarının arasında kendini dışarıya zor atan Oda Başkanı İsmail Düvenek de kısa bir değerlendirmede bulundu. Herkesi sakin olmaya davet eden Düvenek, “Arkadaşların öfkesini anlıyorum. O yüzden zararlarını telafi etme noktasında yeni bir teklifimiz olacak. Yarından itibaren dolarını bozdurup makbuzunu getiren herkese dükkanda ortaklık vere...” dediği esnada başına isabet eden bir ense tıraşı makinesi nedeniyle baygınlık geçirdi. Hastaneye kaldırılan ve kafasına 6 dikiş atılan Düvenek'in sağlık durumunun iyi olduğu açıklandı.