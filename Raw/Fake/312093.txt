Facebook'ta Başlayan Bir İlişki Daha Instagram'da ''Onu niye like ettin?'' Kavgasıyla Sarsılıyor... Onur Aydır(26) - Özlem Yücek(25) çiftinin 2 ay önce Facebook'ta ortak arkadaşlar vasıtasıyla başlayan ilişkisinde tehlike çanları çalıyor. Kısa ilişki boyunca 7. kez yaşanan "Onu niye like ettin?" kavgasında bu kez her iki tarafın da geri adım atmamasıyla ipler iyice gerilirken, birbirlerinin son 3 post'unu da like etmeyen genç çift ayrılık sinyalleri veriyor... 2.5 ay kadar önce ortak arkadaşları vasıtasıyla birbirlerini Facebook'tan ekleyen Aydır ve Yücek, sırasıyla tüm sosyal medya hesaplarından takipleşip karşılıklı profil resimlerini beğenmelerinin ardından son olarak whatsapp'ta mesajlaşmaya başlayarak ciddi bir ilişkiye ilk adımlarını atmışlardı.  Araya giren tatiller nedeniyle şu ana dek toplam 4 kez görüşme fırsatı bulan genç çift, ilişkilerini çoğunlukla facebook ve whatsapp üzerinden birbirlerine emoji, gif ve youtube link'i göndermek ve karşılıklı olarak bütün post'larını like etmek suretiyle sürdürürken, arada "bu çocuk kim canım seni tag'lemiş?", "O kızın resmini niye like ettin bitanem?", "Doğru söyle mesaj atıyor mu sana?" gibi nedenlerle yaşanan krizlerse karşılıklı tavizlerle fazla büyümeden tatlıya bağlanmıştı. Ancak dün akşam Özlem Yücek'in, "Instagram'da o kızı niye takip ettin? Resmini de like etmişsin?" çıkışıyla başlayan kriz bir öncekilere pek benzemiyor. Yücek'in bir süredir Onur Aydır'ın instagram fotoğraflarını devamlı beğenmesinden ve 1 kez de gülücüklü yorum yazmasından şüphelenerek stalk'lamaya başladığı Begüm K. adlı kullanıcının dün öğlen sularında Onur Aydır tarafından takip edildiğini fark etmesiyle patlak veren kriz, Aydır'dan gelen "Ya ne demek niye takip ettin? O takip edince nezaketen ben de şeyaptım... Hem demek yani? Edemez miyim abi allala?" rest'iyle derinleşirken, konu dün gece Özlem Yücek'in kız whatsapp grubunun da ana gündem maddesiydi.  Yücek'in gün boyu Aydır'la olan tartışmalarına ait ekran görüntülerinin gecenin geç saatlerine kadar değerlendirilmesiyle birlikte gruptan "yok bunun gözü dışarda, kesin seni boynuzlayacak. Çek resti, şifrelerini iste. Yemiyosa ayrıl gitsin" kararı çıkarken, genç kız da "Ne demek abi? O sorunca ben adam gibi yanıt veriyorum. Sırf rahatsız olmasın diye eskilerin hepsini block'ladım. Ben nasıl yapıyosam eşşek gibi o da yapacak! Yapmıyosa da sktrip gidecek!" iletisiyle gruba kararlılık mesajı verdi.    Krizin diğer cephesindeki isim Onur Aydır ise, bu akşam en yakın arkadaşı Ozan Bozkurt'a yaptığı açıklamada geri adım atmayacağının sinyallerini vererek "Bu ne abi polis gibi tepeme dikildi? Yok onu niye like ettin yok bu kız niye seni takip ediyo. Sana ne mk? Bi rahat ver ya! Sen bana güvenmiyosan zaten yani... Haksız mıyım kanka? Neyse o değil de baksana şu hatun nasıl sence?" ifadelerine yer verdi. Haber yayına hazırlandığı sırada çiftin dünden beri birbirlerinin girdiği hiçbir post'u beğenmediği bilgisi ajanslara düşerken, uzmanlar 24 saat içinde olumlu bir gelişme olmadığı takdirde iki taraftan birinin diğerini Facebook'tan silme ihtimalini %51 olarak değerlendiriyor.