CURE-SHOT Mahlaslı Yazar "Kara Kalem Edebiyatçılar Birliği"nden Çıkarıldı.  Bir süredir edebiyat dergilerinde yazılar yayınlayan CURE-SHOT mahlaslı yazar 
Türkiye'nin önde gelen yazın topluluklarından "Kara Kalem Edebiyatçılar Birliği"nden oy birliği kararıyla çıkarıldı. Birlik Başkanı Ersin Özbükey, yazarın "Herkes Maske Takıyor :(" başlıklı yazısından şüphelenerek yaptıkları araştırma sonunda kendisinin 14 yaşında bir ergen olduğunu tespit edip apar topar birlikten uzaklaştırdıklarını açıkladı. 
     
Özbükey, basına yaptığı açıklamada "Yazarın birliğe katılırken yaptığı başvuru evraklarını inceledim. Daha önce fanzin denen ne idüğü belirsiz bir takım yayın organlarında "kaçış manifestosu", "sahte yüzler, satılık ruhlar", "sigara yanıkları, aşk ve parça kontör" gibi başlıkları olan 3-5 tane birbirinden kötü yazı yayınlamış. Benim yurtdışında seminerde olduğum bir sıra seçici yayın kurulundaki arkadaşlar -Birliğimiz çatısı altında "Yeraltı Edebiyatı"'na da yer vermeliyiz- diyerek bu arkadaşı almışlar. Fakat sonuçlar ortada. KKEB köklü ve seçkin bir kulüp. Kimsenin bu kulübü ayaklar altına almasına izin vermeyiz" sözlerine yer verdi. 

     
Birlik binasının çıkışında anne ve babasına teslim edilen K.T(14) isimli gencin bir hayli üzgün olduğu gözlerden kaçmadı. K.T(14) kendisine uzatılan mikrofonlara "Tüketilmiş Hayatlar :(" demekle yetindi.