Facebook'ta ''Harika bir yıldın 2016 keşke hiç bitmesen :)'' Paylaşımı Yapan Ö.E(26), Yoğun Tepkiler Sonucu Emniyetten Koruma Talebinde Bulundu... Bir çok felakete sahne olmasının yanında sevilen onlarca ünlü ismin de ölümüne sahne olan 2016 yılı ülkemizde ve dünyada milyarlarca insan tarafından ''bit artık 20016!!!'' paylaşımlarıyla son günlerini yaşarken, bugün Facebook üzerinden 2016'ya övgüler düzen Ö. E. adlı genç, sosyal medyada infiale yol açtı. Tepkiler sonucu paylaşımı kaldıran genç, emniyetten koruma talebinde bulundu. Konuya ilişkin basına kısa bir açıklama yapan talihli genç, "Öncelikle bilmeden de olsa duygularını incittiğim herkesten özür dilerim. Ancak süper bir yıl geçirdiysem ben ne yapabilirim? Yalan mı söyeleseydim? Numara mı yapsaydım? İyi bir maaşla çocukluğumdan beri hayal ettiğim bir işe kavuştum, rüyalarımın aşkını buldum, tuttuğum takım şampiyon oldu, üstüne geçen ay da sayısaldan güzel bir para çıktı. İnanılmaz mutluyum şu an. Valla bitmemesi gibi bir imkan olsa bitmesin derim bu sene" sözleriyle tepkilere yanıt verdi. Birkaç saat içinde 3000'e yakın küfür ve tehdit mesajı aldığını ve açık adresinin internetten yayınlandığını belirten Ö.E, 2016'da ters giden tek şeyin de şimdilik bu olduğunu ifade etti.  Gencin ailesi ise durumdan bir hayli tedirgin. Baba Y. E.(54), oğullarını defalarca uyardıklarını ancak bir türlü laf dinletemediklerini belirterek şöyle devam etti: "Zaten bir süredir evde 'Vay efendim şöyle güzel yıldı, aman efendim böyle şahane seneydi' diyip duruyordu. Evladımdır, mutlu olmasını tabii ki isterim ama ne yalan söyliyim ben bile gıcık oldum. Birkaç defa koridordan geçerken falan omuz attım, anlamadı. Hanıma da dedim, bu gerizekalı gider bunu internete yazar başına iş alır, millet zaten barut fıçısı gibi dedim ama nafile. Bakalım şu son 3 günde başına bir şey gelirse görür artık harika yılı, 2016'ya teşekkür etmeyi..." Yaşanan gelişmelerin ardından Emniyet Genel Müdürlüğü de derhal harekete geçti. Gence en kısa zamanda bir koruma temin edileceğini belirten Siber Suçlarla Mücadele Daire Başkanı İlhami Güvener, "Evet böylesine hassas bir dönemde halkı tahrik edecek yanlış ve tehlikeli bir paylaşım yapmış ama hatasında ısrarcı olmamış. Hemen silmiş. Vatandaşlarımızı biraz anlayışlı olmaya davet ediyorum" ifadelerine yer verdi. Ö.E'nin bildikleri kadarıyla ülkede, belki de dünyada bu alanda türünün tek örneği olduğuna da dikkat çeken Emniyet amiri, "Hem yarın bir gün torunlarımıza kadar anlatabiliriz, 2016'da mutlu olan biri de vardı deriz. O açıdan bakınca da hayatta kalması yerinde olur. Kültür mirası gibi düşünün" sözleriyle gencin korunması için tüm imkanların seferber edileceğiini vurguladı.