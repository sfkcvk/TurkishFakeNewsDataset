9 Senedir ''Üniversiteler bizimdir!'' Sloganıyla Eylemlere Katılan Gence Mezuniyet Şoku Hacettepe Üniversitesi'nde aktivist kimliği ile tanınan Fizik Mühendisliği Bölümü öğrencisi Fahri Kesir (27) önceki gün okul yönetiminden gelen haberle sarsıldı. Üniversitedeki 9. senesinde senato kararı ile mezun edildiğini öğrenen Kesir, kararın egemen güçlerin bir tezgahı olduğunu iddia ederken, "kaç yıldır polise, jandarmaya karşı 'üniversiteler bizimdir' diyerek sahiplendiğim okulumdan beni öyle kolayca söküp atabileceklerini sananlar boşuna heveslenmesinler. Gerekirse tekrar sınava girer tek tercih burayı yazarım" sözleriyle mücadelesini sonuna kadar sürdüreceğinin altını çizdi. Beytepe Kampüsü'nde bulunan Fizik Mühendisliği Fakültesi önünde oldukça sert açıklamalara imza atan Fahri Kesir, 9 sene içerisinde doğru dürüst derslere bile girmediği bölümünden mezun edilmesinin tam bir hukuk skandalı olduğunu dile getirdi. Okuldan atılsa bile af maf derken bir şekilde yine geri geleceğini bildiklerinden zorla eline mezuniyet diplomasının tutuşturulduğunu söyleyen öfkeli genç, kendisini derslerden geçiren öğretim üyelerine şöyle seslendi: "Sırf direnişimize ara vermemek için bunca sene bilerek sınavlara girmedim. Arada tek tük girdiğim sınavlar oldu gerçi ama onlara da 'Bi gireyim nasıl oluyormuş' niyetiyle yani. Neticede boru gibi 15 tane FF'im var. Buna rağmen bölüm başkanı beni çağırdı, 'Sekretere git diplomanı al' dedi. Bu açıkca bana ve mücadeleme karşı kurulmuş bir tezgahtır. Tamam, bir gün elbette bu diplomayı alıp gidecektim ama şimdi hiç sırası değil. Okulumuz emperyalist güçlerin ve uşaklarının kuşatması altındayken olmaz, yapamam..." "Ama hukuk yoluyla, ama tekrar sınavlara girerek, bir şekilde üniversitedeki mücadeleme dönücem" sözlerinin ardından kendisine verilen diplomayı basın mensuplarının karşısında yırtan Kesir'i, arkadaşları da sembolik olarak hazırladıkları diplomalarını ateşe vererek desteklediler. Boş kağıt verdiği derslerden bile CC vererek 2.8 ortalamayla Kesir'i mezun eden hocalar aleyhine bir süre slogan atan yaklaşık 30 kişilik grup, daha sonra Rektörlük binasına doğru yürüyüşe geçti. Haber yayına hazırlandığı sırada çevik kuvvet ve protestocu grup arasındaki çatışmalar kampüsün çeşitli bölümlerinde yer yer devam ederken, Fizik Mühendisliği Bölüm Başkanı Prof. Dr. Ruhi Atacan ise "İnanın ben de durumdan hiç memnun değilim ama maalesef bu arkadaşımız fakültedeki hocaların nerdeyse hepsinden daha uzun bir süredir burada. Biraz daha kalsa üniversite gerçekten onun olacaktı. Ya binayı üzerine yapacaktık ya mezun edecektik. Bize başka çare bırakmadı..." sözleriyle Fahri Kesir'in okula dönmesinin kesinlikle sözkonusu olmadığını dile getirdi.