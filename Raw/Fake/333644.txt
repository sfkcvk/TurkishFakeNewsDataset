2018 ''Burun Estetiği Raporu'' Yayınlandı: Yine Herkes Nefes Alamadığı İçin Yaptırmış... Türkiye Estetik Cerrahlar Derneği'nin yayınladığı 2018 raporuna göre burun estetiği yaptıranların sayısındaki yükseliş trendi bu yıl da sürerken, operasyonların temel nedeninde ise herhangi bir değişiklik yok. Rapora göre, burun ameliyatlarının neredeyse tamamı nefes alma problemi nedeniyle gerçekleşirken, bunu deviasyon, burunda et olması ve spor yaparken yaşanan kazalar sonucu yamulmalar gibi nedenler takip ediyor. "Beğenmiyordum, daha güzel görünmek için yaptırdım" diyenlerin oranı ise geçtiğimiz yıllarda olduğu gibi bu yıl da %1'in altında, onların da tamamı ucuz olduğu için Türkiye'de ameliyat olan yabancılar...  Raporu kamuoyuyla paylaşan Türkiye Estetik Cerrahlar Derneği Genel Başkanı Operatör Doktor Sinan Odaçayı, geride bırakmaya hazırlandığımız 2018 yılında Türkiye'de toplam 70 Bin'in üzerinde burun estetiği operasyonu gerçekleştirildiğini belirtti. Hastaların nerdeyse tamamının 'burnumdan nefes alamıyorum, et mi var bi şey var' şikayetiyle geldiğini belirten Odaçayı, "Sonra da daha cümleleri bitmeden 'ya hazır bakmışken şu ucunu da biraz kaldırsak, üstteki kemeri de yok etsek iyi olur aslında di mi?' diye devam ediyorlar. Anlıyoruz tabii durumu ama tabii tabii hallederiz diyip diye idare ediyoruz. Neticede biz de ekmeğimizin peşindeyiz, durduk yere gerilmeye gerek yok müşteriyle" sözleriyle estetik cerrahi dünyasında yaşanan gelişmeleri aktardı. Burun estetiğinin yaygınlaşmasıyla birlikte hastaların artık daha açık fikirli olmasını beklediklerini ancak Türkiye'nin henüz buna hazır olmadığını da sözlerine ekleyen Odaçayı, açıklamalarına şu sözlerle son verdi "Arkadaş sokakta bakıyorum, 5 kişiden en az 1 tanesinin burnu estetikli. Bir kaç kez dayanamayıp sordum, ya inkar ettiler ya da deviasyon vardı ondan yaptırmak zorunda kaldım yanıtı aldım. Bu istatistiğe göre Türkiye'deki burundan nefes alma zorluğu yaşayanların sayısı dünya ortalamasının 8 katı falan çıkıyor. Geçen sene artık inat ettim, 'Bu burunla bana kimse bakmıyor, şunu bi elden geçirin' diye gelen müşteriden para almayacağıma dair kendime söz verdim. 2 kişi geldi böyle, onlar da Amerikalı çıktı. Öyle olunca mecburen aldım paralarını artık. Neticede dolar veriyor adam çünkü..."