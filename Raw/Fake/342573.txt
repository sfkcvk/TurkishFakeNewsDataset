En Az 30 Yıldır Bedava Kek ve Çay Dağıtan Kamil Koç Turizm, Siyasete Girmeye Hazırlanıyor: ''Bu kadar kıymetli olduğunu bilsek çok daha önce...'' Cumhurbaşkanı Erdoğan tarafından seçim vaadi olarak gündeme getirilen bedava kek ve çay ikramlı ''Millet Kıraathaneleri'' projesi, siyaset hayatına yeni bir parti daha kazandırmak üzere. En az 30 yıldır milyonlarca kişiye bedava kek ve çay ikram eden Türkiye'nin köklü şehirlerlarası seyahat firmalarından Kamil Koç Turizm, verdikleri hizmetin siyasi olarak da bir karşılığının bulunduğunu fark etmenin şaşkınlığını yaşarken, firma bir sonraki seçimlerde Türkiye'yi yönetmek için parti kurmaya hazırlanıyor.  Firma adına konuşan ve adının açıklanmasını istemeyen bir yetkili ''Açıkcası bedava çay ve kekin bu kadar kıymetli olduğunun farkında değildik.'' derken, böyle bir potansiyeli bugüne kadar fark etmemiş olmanın üzüntüsünü yaşadıklarını ifade etti. ''Yani biz daha ziyade müştteri memnuniyeti adına, bir de rakip firmalar da yaptığı için onlardan geri kalmamak amacıyla zamanında böyle bir hizmete başladık ama bu yüzden bırakın seçmeni, bizi tercih eden müşteri olduğunu bile düşünmüyorduk. Neticede kek yani. 70 kuruş falan...'' diyen firma yetkilisi, eğer bu ülkede birilerine bedava kek ve çay dağıtılacaksa bunu yılların birikimiyle en iyi kendilerinin yapacağına dikkat çekti.  Hesaplarına göre bugüne kadar en az 60 milyon kişiye toplam 900 milyon civarında bedava kek ve çay dağıttıklarını, bunlardan 4'te 1'inin minnet duygusuyla kendilerine oy vermesi halinde rahatlıkla mecliste grup kurabilecek kadar milletvekili çıkarabileceklerini belirten yetkili isim, şu an şirket yönetiminin böyle bir oy potansiyelini sadece şehirlerarası taşımacılıkta kullanmanın vizyonsuzluk olacağı konusunda görüş birliğinde olduğunu dile getirdi.  Kamil Koç yetkilisi, bu seçimi dikkatle izleyeceklerini ve bedava keke gösterilen ilgiye ve oy potansiyeline göre siyasi parti kurma çalışmalarına yön vereceklerini söylerken, Türkiye'nin en ücra köşelerinde dahi bulunan yazıhanalerini seçim irtibat bürolarına çevirmek suretiyle kısa sürede örgütlenmelerini tamamlayacaklarını da sözlerine ekledi.