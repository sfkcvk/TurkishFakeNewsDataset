Dizi Sektörüne Atılacak Olan İstanbul Emniyeti, Eksik Oyuncular İçin 2 Uyuşturucu Operasyonu Daha Yapmaya Hazırlanıyor Geçtiğimiz günlerde gerçekleşen uyuşturucu operasyonlarının ardından kadrosuna önemli miktarda ünlü oyuncuyu dahil eden İstanbul Emniyet Müdürlüğü, televizyon sezonuna damgasını vuracak yeni bir dizi için çalışmalara başladı. Behzat Ç.’den Arka Sokaklar’a dek bugüne kadar yapılan polis konulu dizilerin hiçbirinin tam olarak içlerine sinmediği için bu defa taşın altına bizzat ellerini soktuklarını belirten İstanbul Emniyeti, hazırlanmakta olan dev yapım için geriye kalan birkaç eksiği önümüzdeki dönemde gerçekleştirilecek olan 2 yeni uyuşturucu operasyonuyla tamamlayacağının müjdesini verdi. Flaş isimlerin diziye transferi için çeşitli sayıda torbacıyla temasların sürdüğü gelen bilgiler arasında. Uyuşturucu operasyonları kapsamında gözaltına alınan ve tutuklanan ünlülerin ardından önemli bir oyuncu kadrosu zenginliğine ulaşan İstanbul Emniyet Müdürlüğü, yeni dizi projesini bugün basın mensuplarına tanıttı. Emniyet Müdürlüğü adına gazetecilerin karşısına geçen Halkla İlişkiler ve Eğitim Daire Başkanı Mansur Öcal “Bakın biz aslında bundan 2 ay kadar önce böyle böyle bir dizi yapalım diyerek tüm ünlülere audition için haber yolladık. 'Gelin, bir seçme yapalım' dedik fakat hiçbiri tenezzül etmedi. Neymiş, Kenan bey audition'a katılmazmış... E noldu şimdi Karadayı? Böylesi daha mı iyi? Afedersin evinden aldırırlar işte… Neyse, böyle böyle baya bir oyuncuya ulaştık. Ufak tefek eksiklerimiz var, onun için de sanıyorum 2 operasyon daha yetecektir ” diyerek sözlerine başladı. Televizyon dünyasında tanınan, halk tarafından sevilen birkaç flaş ismi de mutlaka projede görmek istediklerini vurgulayan Öcal, “Aklımızdan Kıvanç Tatlıtuğ geçiyor, Mehmet Günsür olabilir. Gel gör ki şu ana dek ne dinlemelerden ne izlemelerden bir sonuç alamadık. İnanır mısınız kapılarına kadar uyuşturucu bıraktık, 'Ne bu diye merak ederler de içerler' diye, hiç oralı olmadılar. Bakalım artık, maymuna bile ot içirebilen bir takım torbacılar var, onları devreye sokucaz olmadı” dedi. Başrol kadın oyuncusu için de arayışlarının sürdüğünü kaydeden Öcal, narkotik ekiplerinin yanı sıra yabancılar şubesinin de Hürrem’e benzer, kırık Türkçeli, eli yüzü düzgün mülteci ya da kaçakçı arayışında olduğunu vurguladı. Ellerindeki kısıtlı maddi kaynaklarla büyük bir yapıma imza atmak istediklerini, bu nedenle de her olanaktan yararlanmayı planladıklarını belirten Öcal, ilk etapta doğacak kameraman ve set ekibi ihtiyacını da Mobese’ler aracılığıyla çözmeyi planladıklarını aktardı. “Dış çekim hiç mesele değil, bütün İstanbul plato bize, çıkalım istedikleri sokakta çekelim. İyi kötü tutuklu müzisyenler de var, o Mobese görüntüsünün altına jeneriği, müziği koydular mıydı tamamdır bu iş” diyen Öcal, senaryo konusunda da şu bilgileri verdi: “Operasyonlar sırasında öyle ünlü olmayan, junkie diye adlandırdığımız çok sayıda vatandaşımız da özellikle senaryo aşamasında bize yardımcı olmak istedi. Hepsinin gerçekten çok orijinal fikirleri vardı yalnız o denli büyük yapımlar için yeterli bütçemiz yok maalesef. Adamlar bulutlar üzerinde giden trenlerden, gökkuşağının ötesinde yaşayan cücelerden bahsediyor. Tamam, saygı duyuyoruz ama daha böyle gerçekçi, daha böyle rahat çekilebileek bir şey lazım. Dolayısıyla bir de senarist ihtiyacımız var. Eh, az çok artık bir sonraki operasyonun kimlere yapılacağı da netleşti sanırım” Son olarak polisiye bir dizide elbette bir takım zorlu aksiyon sahnelerinin olacağını ancak tutuklu ünlülerin kendilerine emanet oldukları için hiçbir zarar görmeyeceklerini garanti ettiklerini belirten Daire Başkanı, “Oyuncularımızı son derece dikkatli kullanmak zorundayız, bunun bilincindeyiz. Arada elbette dublör sokucaz o yüzden. Yani şu an tamamen atıyorum Beren Saat'le ben öpüşürüm misal, kamera arkadan çeker. Başka bir emniyet mensubumuza sevişme sahnesi denk gelir, onu bir şekilde karanlıkta falan yediririz. Hallolur hep bunlar” sözleriyle göreve hazır olduklarının altını çizerek toplantıya son verdi.