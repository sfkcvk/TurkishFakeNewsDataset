Facebook'ta Her An Zorla Zaman Tüneli'ne Geçirilme Endişesiyle Psikolojisi Bozulan Genç, Antidepresanlarla Ayakta Duruyor Bahçeşehir Üniversitesi'nde öğrenim hayatını sürdüren 19 yaşındaki Yetkin Irgan, Facebook'un yeni görünümü Zaman Tüneli'ne geçişin zorunlu olacağı söylentilerinin artması nedeniyle zor günler geçiriyor. Her an zaman tüneline geçme gerilimi yüzünden sinirleri bozulan ve psikolojik destek almak zorunda kalan Yetkin "anksiyete bozukluğu" teşhisiyle tedavi altına alınırken, ülkenin dört bir yanında ortaya çıkan benzer vakalar sorunun sanıldığından daha büyük olduğunu ortaya koyuyor.
 
"Pek çoğunuzun malumu, yaklaşık 4 aydır falan var bu Facebook-Zaman Tüneli zamazingosu. Afedersiniz, iğrenç bir şey. İnsanın bakası gelmiyor falan filan.. Neyse işte, bu Zaman Tüneli'ne geçişler başladığından beri içimde hep bir korku oldu benim. En başta 'Zaman tüneline bir, Zuckenberg'e iki...' gibi esprili iletilerle ya da karikatürlerle durumu hafifletmeye çalıştım ama her 'Şu tarihte herkes zaman tüneline geçecek' şeklindeki söylentide bana bir haller olmaya başladı. Ha bugün, ha yarın geçiliyor derken sinirlerim hepten allak bullak oldu. Sonrasında zaten dediğim gibi; gün aşırı kusan, gözü seğiren iğrenç bir adam oldum çıktım..."
 
Antidepresan tedavisine devam edilen Yetkin Irgan'ın ailesi ise önceleri çocukları için çok endişelendikleirini dile getirirken, Baba Haşim Irgan "Valla bizim oğlan öyle durup dururken kusunca falan korktuk ama sonra doktor hanım 'feysbuk, meysbuk' diyince ne yalan söyliyim açıkçası sevindim." sözleriyle yaşadıkları rahatlamayı gözler önüne serdi. Çocuklarının ilaç tedavisi sayesinde bu sıralar evde mum gibi dolaşmasından duydukları memnuniyeti de gizleyemeyen neşeli baba, "Neticede evlattır, candır ama hiç değilse artık evde abuk subuk konuşup sinirimizi bozmuyor..." diyerek, tedavi sürecinin kendileri için olumlu bir şekilde ilerlediğini belirtti.