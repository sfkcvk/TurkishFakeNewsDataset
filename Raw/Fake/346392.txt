Vefa Semt Adı Değil: Son 5 Yılda 3 Kattan Fazla Değer Kaybeden TL'nin ve 500 Milyar Dolarlık Borcun Tüm Yükünü Omuzlarına Alan Rahip Brunson'ın Heykeli Dikilecek... Hükümet, 2013'ten beri istikrarlı bir şekilde değer kaybederek neredeyse tüm para birimleri karşısında %300 civarında gerileyen Türk Lirası'nın ve bozulan ekonomik göstergelerin tüm sorumluluğunu son 1 aydaki performansıyla omuzlarına alan Rahip Brunson'a vefa borcunu ödemek için düğmeye bastı. AK Parti Sözcüsü Ömer Çelik tarafından yapılan açıklamada, Türkiye ve ABD arasında gerilime neden olarak 5 yıldır istikrarlı şekilde gerileyen, inşaat ve tüketimi büyüme diye yedirirken cari açığı tehlikeli şekilde artan ve son 2 yıldır sürekli kriz sinyalleri veren ekonominin sorumluluğunu tek başına üzerine alan Rahip Brunson'ın, ülkemize yaptığı hizmetin önemine dikkat çekildi.  Özellikle 24 Haziran seçiminden sonra tam ''Bunlar doları ve faizi düşüreceğiz diye geldi, ikisi de rekor üstüne rekor kırıyor'' denilen bir dönemde hızır gibi yetişerek hem başta ekonomi yönetimi olmak üzere hükümeti, hem Cumhurbaşkanı Erdoğan'ı hem de AK Parti seçmenini rahatlatan Brunson'a ne kadar teşekkür edilse az olduğunu belirten Çelik, şunları kaydetti: ''20 yılldır ülkemizde yaşayan Sayın Brunson, din adamına yakışır bir fedakarlıkla adeta bir aziz gibi meydana atılarak hepimiz adına kendini feda etmiştir. Artık bu ülkenin bir evladı olduğunu göstermiştir. En sıkıştığımız zamanda, ABD'nin bize gerçekten de yaptırım uygulama seçeneğini gündeme almasına sağlayarak, yıllardır dile getirdiğimiz 'ekonomiyi düzelteceğiz ama dış mihraklar bırakmıyor ki' söylemininin altının doldurulmasına vesile olan bu mubarek zat'a karşı bizim de ufak bir jestle karşılılık vermemizin zamanı çoktan gelmiştir. Gerçi hizmetlerinin karşılığı değil ama en azından şu en ev hapsinde olduğu sokağa bir heykelini dikerek, şükran duygularımızı gösterme yönünde bir adım atacağız. Hakkını zaten ne yapsak ödeyemeyiz...'' Rahip Brunson'ın ortaya çıkışıyla birlikte sanki 1 ay önce herşey harika gidiyordu da Trump Türkiye'ye yönelik tehditlere başladığı için işler bozuldu gibi bir hava oluştuğuna dikkat çeken AK Parti Sözcüsü, ''Şu an kimse yılbaşından Temmuz ayına kadar Türk Lirası'nın %30'dan fazla değer kaybettiğini, enflasyonun %15'i, faizlerin %20'yi geçtiğini hatırlamıyor. Kafalar pırıl pırıl oldu'' derken, vatandaşların da Türkiye'nin sürekli yurt dışından dolarla borç bulup o parayla ithal ürün alarak daha fazla dolarla borçlanmaya dayalı batmaya mahkum bir büyüme modeli olduğu için değil, bir papaz yüzünden krize sürüklendiği düşüncesinden memnun olduğuna dikkat çekti.  ''Hükümetimiz bir yana özellikle partimize oy veren vatandaşlarımız için de bir can suyu oldu kendisi. Rahip krizi olmasa 'Düzeltsin diye oy verdik iyice batırdılar' demek zorunda kalacak olan vatandaşlarımız şu an göğüslerini gere gere 'ekonomik savaş var o yüzden şey oldu.' diyebiliyorsa, hatta daha da ileri gidip muhaliflerin de hükümete destek olmasını isteyebiliyorlarsa bunu sayın Brunson'a borçluyuz.'' diyen Çelik, Brunson sayesinde vatandaşların ezile büzüle fakirleşecekken şimdi biraz daha hızlı ama başları dik bir şekilde fakirleştiklerini ifade etti.  Eylül ayında açılması planlanan heykelde Rahip Brunson'ın ayağında prangalar, sırtında bir pelerinle görüneceğini, pelerinin altında ise bir omuzunda TL, diğer omuzunda USD işaretlerinin yarım bir şekilde görüneceğini belirten Çelik, ''Kendisinin krizi omuzlanmasını simgeleyen bir şey olsun diye düşündük'' derken, tasarıma son şeklinin henüz verilmediğini ve şu an farklı önerilere de açık olduklarını söyledi.   AK Parti Sözcüsü, son olarak heykelin darbelere dayanıklı çelik alaşımlı sağlam bir malzemeden yapılacağını belirtirken, ''Ekonomik nedenlerle bunalan vatandaşlarımız cüzi bir ücret karşılığında heykele taş ya da iPhone falan fırlatarak stres atabilecekler. İlerleyen aşamada bu şekilde diğer illerimizde de birer tane heykel dikerek hem vatandaşlarımızı rahatlatmayı hem de bütçemize ek bir gelir kalemi kazandırmayı düşünüyoruz.'' sözleriyle de hükümetin ileriye dönük planlarını aktardı.