Baharın Gelişiyle Birlikte Artması Beklenen Terör Olaylarına Karşı Hükümet Bu Kez Erken Önlem Aldı: "O menfur saldırıyı şimdiden lanetliyoruz!" Kışın yerini yavaş yavaş bahara bırakması ile birlikte her yıl olduğu gibi bu yıl da artış göstermesi beklenen terör olaylarına karşı bu kez erken önlem alan AKP Hükümeti, bu sabah yayınladığı bir bildiriyle önümüzdeki kışa kadar gerçekleşecek bütün saldırıları şimdiden lanetlediğini açıkladı. Yapılacak hain saldırıların beklenenin aksine Türk milletini daha da bütünleştireceğinin vurgulandığı bildiride, şehitlere şimdiden Allah'tan rahmet, kederli ailelerine ise sabır ve başsağlığı dilendi.
 
Ülke olarak birlik ve beraberliğe her zamankinden daha fazla ihtiyacımız olan bir döneme daha büyük ihtimalle girilmek üzere olduğunu belirten Mandıra, şöyle devam etti: 
 
"Ben inanıyorum ki bu bahar-yaz aylarını da de el ele, gönül gönüle atlatıp kışa varacağız. Yani vatandaşlarımızın önemli bir kısmı kışı görecek en azından, bundan kuşkumuz yok. İşte o vatandaşlarımız da sağduyulu olsunlar. Tahriklere kapılmasınlar. O saldırı neyse işte biz onun üzerine her zamankinden daha da kararlı bir şekilde gideceğiz. Ondan da kimsenin şüphesi olmasın lütfen..."
 
Yeni Terörle Mücadele Eylem Planı çerçevesinde, terör saldırıları sonrası gündem değiştirmek için yapılacak fantastik açıklamalar için kabinede görev dağılımı yapılacağını da belirten Mandıra, "Geçtiğimiz dönem İdris Naim Şahin ve Egemen Bağış gibi isimlere çok yüklendik. Bu arkadaşlarımız haliyle biraz yıprandılar. Bu sene bu işi daha dengeli götürmeye çalışacağız." sözleriyle, artık herkesin taşın altına elini koyacağını ifade etti. 
 
Fantastik açıklamalardan birkaç örnek verilip verilemeyeceği yönündeki bir soruya "Onu şimdiden söylersek sürprizi kaçar. Ama çok şaşırtıcı, özellikle sosyal medyayı en az 1 hafta meşgul edecek şeyler düşünüyoruz" şeklinde yanıt veren Mandıra, "Bu konuda yaratıcı bir ekiple çalışıyoruz. Biraz sabredin, beklediğinize değecek" diyerek ipucu vermekten kaçındı.