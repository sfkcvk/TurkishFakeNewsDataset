Varlığının İstanbul'un En Dandik İlçelerinden Birine Bağlı Olduğunu Öğrenen İslam Dünyası'nda Moraller Bozuk: ''Bari Avcılar falan olsaydı...'' İstanbul Esenyurt İlçesi'nin AK Partili Belediye Başkanı Ali Murat Alatepe'nin geçtiğimiz günlerde yaptığı 'Esenyurt'u kaybedersek Kudüs'ü, Mekke'yi, İslam'ı kaybederiz' şeklindeki açıklama İslam Dünyası'nda geniş yankı buldu. Varlığının bir şekilde İstanbul'un yarısı gecekondu, diğer yarısı site ve neredeyse tamamı beton olan en çirkin ve biçimsiz ilçelerinden birine bağlı olduğunu öğrenen camiada moraller sıfıra inerken, İslam İşbirliği Teşkilatı kararın en azından Avcılar ya da Beylikdüzü şeklinde değiştirilmesi için hükümete çağrıda bulundu.  Açıklamanın ardından olağanüstü olarak toplanan İslam İşbirliği Teşkilatı'nın "Esenyurt ne alaka? Nasıl bu hale geldik?" gündemiyle gerçekleştirdiği ilk oturumda sert tartışmalar yaşandı. Toplantıda Birleşik Arap Emirlikleri'ni temsilen kürsüye gelen Dışişleri Bakanı Abdullah bin Zayed, bilmeyenler için Esenyurt'u tanıtan kısa bir barkovizyon gösterisi düzenledi. Esenyurt görüntülerinden oluşan 1 dakikalık slayt gösteriminin ardından toplantının yapıldığı salonda ölüm sessizliği yaşanırken, ''Evet arkadaşlar maalesef hepimizin kaderi şu an bu beton yığınına bağlı" sözlerinin arından Tunus Dışişleri Bakanı Khemaies Jhinaoui ağlayarak salonu terk etti.  Konuşmasına "Defalarca İstanbul'a gitttim, böyle bir yer olduğunu ilk kez duydum. Bildiğin utanıp saklamışlar bu zamana kadar bizden ama işte kader. Hepimizi eninde sonunda gelip buraya bağladı" diyerek devam eden Bin Zayed, 1.5 milyarlık İslam Dünyası'nın kaderinin İstanbul'un en dandik ilçelerinden birine bağlı olmasından duyduğu üzüntüyü dile getirdi.  BAE temsilcisinin ardından söz alan Endonezya Dışişleri Bakanı Retno Marsud ise, koca İslam Dünyası'nın kaderinin nüfus, eğitim, teknoloji, ekonomi, yüzölçümü gibi ölçeklere göre bu camia için bile orta sıralarda kalan Türkiye'ye bağlı olmasını henüz hazmedememişken Esenyurt'un kendileri için tam bir şok olduğunu ifade etti. "Ümmet'in lideri Türkiye falan diyorlardı, hadi onu bir şekilde idare ediyorduk da Esenyurt ne abi?" diyen Marsud, diplomat olarak İstanbul'da 4 yıl geçirdiğini ve Esenyurt'un hemen yanıbaşındaki Beylükdüzü  ve Avcılar'ın bile bu duruma çok daha iyi birer alternatif olduğunu söyledi. "Valla açık konuşayım varlığımız, bekamız Esenyurt'a bağlıysa hiç var olmasak sanki daha iyi. Allah kahretsin şu manzaraya bak. Oldu olacak Bağcılar'a bağlasaydınız bari bizi" sözleriyle ekrandaki fotoğrafları işaret eden Bakan Marsud, alkışlar eşliğinde kürsüden inerken, toplantıya bundan sonra atılacak adımların karara bağlanacağı bir sonraki oturum için kısa bir ara verildi.  Aranın ardından yapılan istişarelerde Türk yetkililerle temasa geçilerek Esenyurt kararının tekrar gözden geçirilmesi karara bağlanırken, üye ülkeler İslam Dünyası'nın varlığının İstanbul'un daha eli yüzü düzgün bir ilçesine bağlanması yönünde diplomatik girişimlerde bulunmak üzere ortak protokol imzaladılar.