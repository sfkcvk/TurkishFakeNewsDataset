Gaza Gelip iPhone Kıran Geri Zekalılar, ABD-Türkiye İlişkilerindeki Normalleşme Yüzünden Mağdur Durumda: ''Kalp bir kez kırıldı mı onarmak kolay ama ya iPhone X?'' Türkiye ile ABD arasındaki ilişkilerde son günlerde yaşanan normalleşme işaretleri piyasalarda iyimser bir havaya neden olurken, ilişkilerin gerildiği dönemde gaza gelip iPhone'larını kıran vatandaşlar mağduriyetlerinin giderilmesini bekliyor. Geçtiğimiz günlerde Birleşmiş Milletler Genel Kurulu'nun yapıldığı salonun arka tarafında yer alan sarı odada karşılaşan ve kendi ana dillerinden başka dil bilmeyen iki lider, toplam 42 saniye süren görüşmede İran ambargosu, Suriye meselesi, Rahip Brunson davası, Halkbank'ın durumu, Hakan Atilla'nın cezası, Türk bakanların mal varlıklarına el konulması ve bazı ithal kalemlere yönelik uygulanan ek vergi gibi konuları çözüme kavuşturdular. İki ülke liderinin geçtiğimiz dönemlerde birbirlerini hedef alan sert açıklamaları sonucu kırılan kalpleri, bu görüşme ile onarılma sürecine girerken, gerilimin tırmandığı dönemde hedefe oturtulan ve yeterince geri zekalı kimi vatandaşlarca gaza gelinip parçalanan iPhone marka telefonların onarılması ise pek mümkün görünmüyor. 10 yıldır cep telefonu tamiri ile uğraşan esnaf Önder Ali Kaldırım, son 3 ayda tamire getirilen iPhone telefonlarda büyük artış olduğunu ifade ederken, "Sırf kırmak için iPhone alan adam var. Adam telefonu kutusunu açmadan kırmış. Bana açılmamış ama ezilmiş iPhone kutusu getirip, "Bunu tamir edebilir misin" diye soruyor.." şeklinde konuştu. Kendisinin de ülkedeki diğer esnaflar gibi AK Partili olduğunu, son seçimlerde AK Partiye oy verdiğini, Allah izin verirse bundan sonra da vereceğini ifade eden Kaldırım, yaşamayı seven ve hayattan keyif alan biri olduğunu, hükumetin icraatlarından son derece memnun olduğunu, ülkede kriz falan olmadığı için işlerinin gayet iyi gittiğini ama son dönemde çok borçlandığını, borçlarını ödeyemez hale geldiğini, alacaklıların hergün kapısına dayandığını ve intihar etmeyi düşündüğünü hatta telefon tamir ederken bile kefenini giyip de telefon tamir ettiğini sözlerine ekledi.  Sipariş vererek ABD'den getirttiği telefonu teslim aldığı gün Cumhurbaşkanı Erdoğan tarafından iPhone ambargosunun açıklandığını ve telefonu kırmak zorunda kaldığını ifade eden Cumali Yüzyirmidört ise, telefonun lansmanı yapılır yapılmaz ABD'de yaşayan bir arkadaşına sipariş verdiğini, telefon gelene kadar 3000 lira, geldikten sonra da 8000 lira zarar ettiğini söyledi. "3000 lira telefon gelene kadar, 8000 de telefonu kırınca.. Bir insan bir telefondan en fazla ne kadar zarar edebilir ki?" diyerek tepkisini dile getiren Yüzyirmidört, kısa süren bir sessizlikten sonra "Bunu tepki olarak değil, matematiğim iyi olmadığı için soruyorum. Yanlış anlaşıldım sanırım" şeklinde konuştu.  Cevabın 11000 lira olduğunu duyunca hayli öfkelenen Yüzyirmidört, bir fast food zincirinde moto-kurye olarak çalıştığını belirtirken, "11000 lirayı çıkarmam için kaç sefer evlere sipariş götürmem gerekiyor siz biliyor musunuz?" deyip bir süre bekledikten sonra "Bunu tepki olarak değil, gerçekten merak ettiğim için soruyorum. 30 dan fazla mı" diyerek içinde bulunduğu çıkmazı dile getirdi..