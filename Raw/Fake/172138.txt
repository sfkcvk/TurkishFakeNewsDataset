Dizilerinde Halk Sağlığını Tehdit Edecek Oranda Entrika Kullandığı Tespit Edilen Fox TV'ye RTÜK'ten Uyarı Cezası Radyo ve Televizyon Üst Kurulu, yayınladığı dizilerde orantısız şekilde entrika, kumpas, melankoli ve dram kullandığını tespit edilen Fox TV'ye uyarı cezası verdi. Deniz Yıldızı, Unutma Beni, Lale Devri, Babam İçin ve Dinle Sevgili gibi yapımlar hakkında gelen şikayetleri değerlendirdiklerini belirten RTÜK yetkilisi Seyhan Ardıl, "Ne yazık ki bu dizilerde yaptığımız analizler neticesinde saptanılan %21'lik entrika oranı normal bir yapımda olması gereken değerin çok üstünde. Bu da halkımızın ruh sağlığı için ciddi bir tehdit oluşturuyor" diyerek, verilen uyarı cezasının nedenini açıkladı.

 

RTÜK'ün ceza raporunda, bahsi geçen dizilerin toplum üzerinde yarattığı iç sıkıntısına özellikle dikkat çekildi. Gelen şikayetlerde izleyicilerin genel olarak depresyon vurgusu yaptığını kaydeden RTÜK yetkilisi Seyhan Ardıl, "RTÜK'e şikayet mail'i atan kitlenin durumu zaten belli. Yani yemeyip içmeyip bütün gün böyle şeylerle uğraşan bir grup many...neyse işte yani zaten hassas izleyicilerimiz bunlar. Bir de sözkonusu dizilerin bu insanlarda nasıl bir etki bıraktığını düşünün. Allah muhafaza her türlü şey olabilir..." sözleriyle yaşanabilecek tehlikeleri işaret etti.

 

Yapılan analizlerde çarpıcı sonuçlar elde ettiklerini de dile getiren Ardıl, Fox TV dizilerine ait laboratuvar verilerini basın mensuplarıyla paylaştı:
 
 
 
 
 
 
 
 
 
 
 
 


 

Sonuçlardan da anlaşılacağı üzere toplumun ruh sağlığını ciddi derecede tehdit eden bu yapımlar yüzünden insanların birbirine güveni kalmadığını iddia eden Ardıl, RTÜK üyeleri olarak dizileri izlerken kendilerinin de zor saatler geçirdiklerini kaydetti. İki üç bölümden sonra RTÜK kurulu olarak dağılma aşamasına geldiklerini vurgulayan Seyhan Ardıl, uyarı cezası kararı çıkan toplantıda yaşananları şu sözlerle anlattı:
 
"İzlerken hepimizin içi şişti açıkçası; herkes mutsuz, herkes yaralı, üzgün, kazık yemiş.. Tabii yönetmeliklerde sırf bu yüzden bir ceza vermeye yönelik bir madde yok ancak çok geçmeden baktık kurul üyelerinin hepsinin tavırları değişti. Hareketlerimiz donuklaştı, konuşmalarımız yavaşladı. Uzun uzun uzaklara bakar olduk. Bu yine iyi kısmı; biraz daha izlemeye devam edince kurulda herkes birbirinin kuyusunu kazmaya çalışıyor gibi geldi. Kurul Başkanı olmak için numaralar, arkadan iş çevirmeler, dedikodular, milletin gizli ilişkilerini ortaya çıkarmaya çalışmalar falan... Kurul sekreteri arkadaşımız tehlikeyi farkedip son bir gayretle dvd oynatıcıyı camdan fırlatmasa birbirimizi gırtlaklama noktasına gelmiştik... Kurum olarak çok büyük badire atlattık..."

 
 
Kararın kendilerine ulaşmasının ardından şaşkınlıklarını gizleyemeyen Fox Tv'de ise RTÜK'e tepki sürüyor. Kurulun verdiği ceza ile ilgili olarak bir açıklama yapan Genel Yayın Yönetmeni Seçil Karalı, kimlerin ve hangi kuruluşların arkalarından iş çevirdiğini çok iyi bildiklerini ancak buna mani olacak güçlerinin olduğunu iddia ederek sert konuştu. Yer yer asistanının cep telefonundan girdiği gerilim müziğinin eşliğinde konuşmasını sürdüren Karalı, "Eminim bazıları şimdi gülüyordur... Gülsünler... ama unutmasınlar... Şunu hiçkimse unutmasın! Benim adım da Seçil Karalı'ysa, bunu onların yanına bı-rak-mam... En son kimin güleceğini hep beraber göreceğiz... Hem...de.. büyüüüük... bir zevkle... hahaha... hahahaha" sözleriyle adeta RTÜK'e meydan okudu.
 

Elinde çok gizli belgelerin olduğunu ve yakında Seyhan Ardıl'ın gerçek yüzünü herkesin göreceğini iddia eden Seçil Karalı, attığı uzun kahkahalarla birlikte toplantıyı sonlandırmasının ardından kararlı adımlarla çalışma odasına doğru ilerledi.