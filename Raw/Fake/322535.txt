AVM'de Gerginlik: Kapıdan Giren Anne-Oğulu Kapmak İsteyen Beyaz Eşyacı, Pırlantacı ve Cep Telefoncunun ''Benim hedef kitlem'' Tartışması Yumruklaşmaya Dönüştü İstanbul Bakırköy'de bir AVM'de esnaf arasında akşam saatlerinde müşteri kapma nedeniyle başlayan sözlü tartışma büyüyeyerek karşılıklı yumruklaşmaya dönüştü. Görgü tanıklarınının ifadesine göre olay, 18.30 sularında AVM'nin kapısından içeri giren M.Y(52) ve oğlu A.Y(26)'yi kapmak için aynı anda hamle yapan başta pırlantacı, parfümeri, nevresimci, beyaz eşyacı, mobilyacı, tekstilci ve cep telefonu bayii olmak üzere 20 kadar esnaf arasında "siz çekilin, bunlar benim hedef kitlem" tartışmasıyla başlarken, yumruk ve tekmelerin havada uçuştuğu kavgayı güvenlik görevlileri güçlükle ayırdı.  Olayın mağdurlarından A.T, basına yaptığı açıklamada bir kaç gün önce kuru temizlemeye verdikleri giysileri almak için akşam iş çıkışı annesini de evden alarak birlikte AVM'ye geldiklerini belirterek, "Hani en fazla belki bi de yemek yiyip dönecektik. Güvenlik kontrolünden geçmemizle bilikte hepsinin birden üstümüze atlaması bir oldu. Aynı anda 'oo tam bizim pırlantımıza layık bir anne', 'vay ne kadar da katı meyve sıkacağıyla gülümsetilmesi gereken bir anne' diye bağırıyolardı. Ne olduğunu anlamadan bir kısmı annemin bir kısmı da benim kolumdan tutup kendi dükkanlarına sürüklemeye çalıştı. Sonra bi şey oldu, aniden aralarında tartışmaya başlayıp bizi unuttular. Dikkatlerinin dağılmasını fırsat bilip annemi yanıma çektim ve koşmaya başladık... Çok korkunçtu..." ifadelerine yer verdi.  Olaya karışan esnaflar ise kavganın ayrılmasının ardından yaptıkları açıklamada birbirlerini suçladılar. Beyaz eşya bayiinin çalışanı Y.G(32), müşterileri ilk görenin kendisi olduğunu iddia ederken, "Ben daha güvenlikten geçmeden bu iki değerli müşterimizi görüp onlara doğru koşmaya başlamıştım ki arkadan bir çelmeyle kendimi yerde buldum. Baktım bu pırlantacı benim üstüme basarak ilerlemeye çalışıyor. Yaa sen pırlantacısın bi defa, ne alakan var yani Anneler Günü'yle? Elimde bi blender vardı, kafasına fırlattım. Direkt yapıştı yere. Pişman değilim" sözleriyle de kavgayı başlatanın kendisi olmadığını dile getirdi. Anneler Günü'nün küçük mutfak eşyası anlamına geldiğini ve bu gerçeği yıllardır tüm dünyanın bildiğini ifade eden Y.G, "Biz orada sadece kendi hakkımızı savunmak için kavga vermedik, Anneler Günü'nün kutsal değerlerine yapılmış bir saldırıya karşı da göğsümüzü siper ettik. Ben Sevgililer Günü'nde mutfak robotu satmaya çalışıyor muyum? Herkes yerini, haddini bilecek!" ifadeleriyle de mücadelesinden geri adım atmayacağının sinyallerini verdi.  Beyaz eşyacının suçlamaları karşısında sessiz kalmayan pırlantacı K.Y(41) ise "Saçmalamasın ya. O dediği 20 sene önceydi. Artık içinde kadın olan bütün günlerin ana teması pırlanta. Biraz trend takip etsin, dünyayı öğrensin. Hediye diye mufak robotunu yıllarca bu milletin aziz analarına yedirdiler. Biz kafamıza blender yeme pahasına bile olsa bu oyunu bozmaya and içtik. Hesap verecekler!" sözleriyle sert bir şekilde yanıt verdi. Anne ve oğulun direkt kendi hedef kitleleri olduğunu ve kimseye kaptırmayacaklarını bir kez daha vurgulayan K.Y, çelmeyi atanın ise kendisi değil cep telefonu bayii olan M.Z adlı esnaf olduğunu iddia etti.  "Ben o sırada nevresimci arkadaşla 'abi anneler gününde nevresim çok klişe değil mi? Hani böyle son anda aklıma geldi de aldım gibisinden' şeklinde bir tartışma içindeydim. Kendisine de sorabilirsiniz. O sırada cep telefoncuyu elinde 3-4 tane kutuyla bu beyaz eşyacının arkasından koşarken gördüm. Bir yandan da 'Annenizin WhatsApp keyfi artık daha keyifli olacak' diye bağırıyordu. Ne saçmalıyor la bu diye kendi aramızda gülerken kafama sert bir şey isabet etti" diyen K.Y, ifadesinin AVM'nin güvenlik kameralarından alınacak görüntürlerle de doğrulanabileceğini sözlerine ekledi.