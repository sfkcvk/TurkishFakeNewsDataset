Dobrovski Olayını Gündeme Taşıyan AKP’li Başkan Adayı’na Bülent Arınç da Sahip Çıktı: ''Drobski her ne ise onun hesabı sorulacak, evet...'' AKP Diyarbakır Büyükşehir Belediye Başkan Adayı Galip Ensarioğlu’nun TBMM'de yaptığı konuşmasında Dobrovski’nin hesabını soracağını söylemesinin ardından olası yanlış anlamaların önüne geçmek üzere bir basın toplantısı düzenleyen Başbakan Yardımcısı Bülent Arınç, adaylarına sahip çıktı. "Ya partide niye bu tip işler bana kaldı hiçbir fikrim yok... Neyse, sonuçta Drobaski meselesi de bu ülkenin kanayan bir yarası arkadaşlar... En azından benim tahminim o yönde..." diyen Arınç, Ensarioğlu’nun başlattığı mücadelede sonuna kadar arkasında olduklarını vurguladı. Doskobski her ne ise onun üzerine kararlılıkla gideceklerini belirten Başbakan Yardımcısı, kimsenin Ensarioğlu’nun demecini çarpıtmaması gerektiğini kaydetti. AKP Diyarbakır Milletvekili ve Büyükşehir Belediye Başkan Adayı Galip Ensarioğlu’nun Dobrovski’nin hesabının sorulacağına ilişkin açıklamaları, Başbakan Yardımcısı Bülent Arınç’ı harekete geçirdi. Bugün sabah saatlerinde basın mensuplarının karşısına geçen Arınç, “Arkadaşlar bakın Dreski olayı da yok değil, o da var. İlk Dostoyevski olayını hatırlayın. Bu ülkede insanlar zorla Kaan Dobra yapılmadı mı? İsmi değiştirilen ilçeler için kıyamet koparacaksınız, futbolcuya gelince sesiniz çıkmayacak... Bu mu sizin adalet anlayışınız? Kaan Dobra'yı anadilinde oynatmayan zihniyeti çok şükür artık tarihe gömüyoruz” diyerek Ensarioğlu’nun sözlerinin farklı yerlere çekilmemesi gerektiğini vurguladı. Son dönemde birçok yerleşim yerinin hem Türkçe hem Kürtçe isimlerinin kullanılmasının da bir takım karışıklıklara sebep olabildiğinin altını çizen Arınç, Ensarioğlu’nun sözünü ettiği “Drebenski”nin bir ilçe olma ihtimali üzerinde de durduklarını belirtti. Başlatılan incelemeler kapsamında, fonetik açıdan Dudullu’nun Kürtçesi’nin Durukski olma olasılığının hayli yüksek olduğunu tespit ettiklerini belirten Başbakan Yardımcısı, “Dudullu’da da bu kadar meclise taşınacak ne olay olmuş, neden olmuş bilemiyoruz. Ama araştıracağız, bir şey varsa bu işin biz de takipçisi olacağız" dedi. Ensarioğlu’nun sözlerinin satır aralarında birden fazla soruna dikkat çektiğini, konunun isim değiştiren futbolcular ve ilçelerin Kürtçe karşılıklarından ibaret olmadığını belirten Bülent Arınç, Başkan Adayı’nın Mehmet Ali Erbil’i kastetmiş olabileceğinin de olasılıklar arasında bulunduğunu kaydetti. "Bakın bu ülke belki baskıcı zihniyetten çok çekti evet ama Mehmet Ali Erbil'den çekmedi mi? Elinizi vicdanınıza koyun söyleyin. Yani tamam direk gündemimiz bu değil, öncelikli sorun bu değil ama neticede bu da kanayan bir yaramız" diyen Arınç, tek bir demeçle birçok konuya aynı anda parmak basan Ensarioğlu’nun arkasında olduklarını vurguladı. Son olarak “Ya aslında parmak basmak demişken... Bir ufak ara verelim, parmaktan sonra yine birlikteyiz... Hehe... Aktif siyaseti bırakmasam mı aslında ya? Eğlenceli de bir yandan” diyen Başbakan Yardımcısı, gazetecilerin huzurundan ayrıldı.