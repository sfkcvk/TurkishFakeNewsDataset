TBMM'den Geceyarısı Geçirilen Torba Yasayla, CHP, MHP ve BDP'nin de AKP’ye Devredildiği Ortaya Çıktı TBMM Genel Kurulu'nda dün gece görüşülen torba yasa teklifinde TMMOB'nin yetkilerinin ve gelirlerinin Çevre Bakanlığı'na verilmesinin yanı sıra, yaklaşık 17 saniyede özeti okunan bir önergeye göre de CHP, MHP ve BDP’li milletvekillerinin AKP'ye devredildiği ortaya çıktı. Torba yasa çerçevesinde oylamaya sunulan toplam 82 yasa değişikliğinin arasında ancak bu akşam saatlerinde fark edilen muhalefet partilerinin AKP'ye devri Ankara'da geniş yankı uyandırırken, geçiş sürecinde vekillerin tek tek iktidar partisindeki vekillere zimmetleneceği “badi sistemi”nin uygulanmaya başlandığı bildirildi. Muhalefet cephesinde TMMOB'nin fiilen yok edilmesinin şaşkınlığı henüz sürerken, torba yasa teklifinde araya kaynayan bir başka önerge Meclis’te şok etkisi yarattı. Durumu ilk olarak fark eden CHP Grup Başkanvekili ve AKP Yeni Yalova Milletvekili Muharrem İnce'nin "Oylama esnasında o kadar önerge arasında anlayamıyo insan, sabah açık kafayla dün neler onaylanmış derken bi de baktım komple AKP'ye geçmişiz" sözleriyle duyurduğu yeni tasarıya göre milletvekillerinin devrinin Temmuz ayı sonuna dek tamamlanacağı belirtildi. İnce, "Önerge özetinin okunduğu sırada aralıklarla ‘CHP, bütün, Kılıçdaroğlu da dahil, devrolunmasına’ kelimelerini duyar gibi olmuştum ama okuyan arkadaş oraları biraz hızlı geçmeye gayret ettiği için tam emin olamamıştım. Şimdi her şeyi daha iyi anlıyorum. İnanır mısınız Baykal’a kadar devretmişler, sözün bittiği yerdeyiz” sözleriyle yaşananları aktardı. Muharrem İnce’nin ortaya çıkardığı önergenin sahiplerinden AKP İstanbul Milletvekili Burhan Kuzu ise konuya ilişkin olarak yaptığı açıklamasında "Ya zaten biz ilk yasayı hazırlarken 'meslek odasına ne gerek var' görüşünden harekete geçtik. O kadar meslek mensubu küçücük odaya tıkışıp kalmasın dedik, bakanlığa devrettik. Sonra bizim bir arkadaşın aklına geldi, aslında partilere de çok lüzum yok, gelsinler bizim partide dursunlar işte dedi. Neden olmasın, olurdu olmazdı derken önergeyi verdik. O esnada ne olduysa birden bizim önerge gitti koca bi yığın kağıdın arasında başkanlığa kadar çıktı. İşte o ara oylanmış valla, biz de şaşırdık… Artık yeni gelen arkadaşlarımıza hoş geldin demek düşer bize" dedi. Kuzu, önerge doğrultusunda tüm yeni gelenlerin mevcut AKP’li vekillere zimmetlendiğini, herkesin birebir bilgileri badisinden alabileceğini sözlerine ekledi. Yaşanan bu sürpriz tablonun yol açtığı eşleşmeler sonucunda basına yansıyan kimi olaylarsa şöyle; - Torba yasayla beraber aradan geçirildiği anlaşılan kanuna AKP cephesinden tek muhalif çıkış Egemen Bağış'tan geldi. Bağış’ın "Beyler bana niye Kamer Genç devroluyomuş ya?" tepkisinin ardından Kamer Genç’i değiştirebileceği bir arkadaşını arama çabalarıysa, parti içinde yalnızca İdris Naim Şahin’in eşleştiği Sırrı Süreyya Önder’i değiştirmeyi istemesi nedeniyle sonuçsuz kaldı. - Oktay Vural’la Oktay Vural’ın tablet bilgisayarının iki farklı AKP milletvekiline devredilmesi nedeniyle basın açıklaması yapamayan bir grup eski MHP milletvekili Vural önderliğinde uygun fiyatlı tablet bakmak üzere Meclis’ten ayrıldı. - Kendisine Emine Ülker Tarhan'ın gelmesinden dolayı son derece mutsuz olduğu her halinden belli olan Bülent Arınç, uzun süre gözyaşlarına hakim olamadı. - Selahattin Demirtaş – Hakan Şükür eşleşmesinde gece 1-2 halısaha yapılması kararlaştırıldı. - Ertuğrul Günay’ın kendi kendisiyle eşleşmesi Meclis kulislerinde “Bay çekti” olarak yorumlandı -  BDP milletvekillerinin devrinin ardından partinin en yetkili ismi haline gelen Diyarbakır Büyükşehir Belediye Başkanı Osman Baydemir, ilerleyen süreçte PKK’nın İçişleri Bakanlığı’na bağlanabileceği söylentisi üzerine İmralı’yla görüşmek üzere harekete geçti. - Tutuklu milletvekilleriyle eşleşen AKP’li bir grup Silivri Cezaevi’ne hareket ederek, duruşma salonu önünde “Milletin vekillerine özgürlük” pankartı açarak eylem yapmaya başladı. Grup, AKP Genel Merkezi’nden gelen bir telefonun ardından yanlarında getirdikleri fanilaları gardiyanlara teslim ederek Ankara’ya geri dönmek için yola çıktı.