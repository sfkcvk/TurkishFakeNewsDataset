Wikileaks'in Tamamen Gündemden Düşmemesi Nedeniyle Tüm Üniversiteliler Bu Pazar Sıra Dayağından Geçirilecek Geçtiğimiz hafta gündemi meşgul eden ve Başbakan dahil olmak üzere ülkedeki birçok siyasetçi hakkında önemli iddiaları gündeme getiren Wikileaks olayının hala tam olarak gündemden çıkmamış olması, yetkilileri yeni önlemler almaya itiyor. Üniversite öğrencilerine uygulanan şiddet, yapılan provokatif açıklamalar ve başlayan tartışmalara rağmen az sayıda da olsa halen Wikileaks skandalıyla ilgili bir şeyler hatırlayan vatandaşlar bulunduğundan yakınan yetkililer, bu pazar tüm üniversite öğrencilerini sıra dayağından geçirerek son kozlarını oynamaya hazırlanıyorlar.

 
 
 
Konuyla ilgili olarak yapılan açıklamada, haftasonu oynanacak bir derbi maçı da bulunmaması nedeniyle mecburen böyle bir uygulamaya gidildiği belirtilerek, biraz da fikstür dezavantajı nedeniyle dayak yiyecek olan öğrencilerden olayı kişisel almamaları istendi. "İnanın işlerin bu noktaya gelmesini biz de hiç arzu etmezdik ancak son 1 hafta içerisinde verilen tüm uğraşlara rağmen hala wikileaks'in ne olduğunu hatırlamakta ısrar eden vatandaşlarımız olduğunu üzülerek tespit etmiş bulunuyoruz..." denilen açıklamada, pazar günü atılacak olan sıra dayağının sorumlusunun da gündemi takip etmemekte ısrar eden, bu az sayıdaki duyarsız vatandaş olduğu vurgulandı.
 
Wikileaks olayının patlak vermesinden hemen sonra yaşanan gelişmelere kayıtsız kalarak hala bu skandal üzerine sağda solda konuşmaya çalışan, Türkiye genelinde toplam 14 adet vatandaşın tespit edildiğini belirten yetkililer, söz konusu vatandaşlara da şöyle seslendiler: 
 
"Yahu orada polis öğrenciyi tekmeliyor, hamile kız bebeğini düşürüyor, sayın bakanımız sırf konuşulacak mevzu çıkması için 'Asıl polisler dayak yedi' diyerek elinden geleni yapıyor. Yetmiyor başka bir bakanımız kafasına yumurta yiyeceğini bile bile üniversiteye konuşma yapmaya giderek kendisini feda ediyor. Niye sen de herkes gibi bunları konuşmuyorsun? 'Hamile kızın ne işi vardı orada?' de, 'Bunların demokrasi anlayışı budur' falan deyip 'Yetmez ama evet'çilere laf sok ama bir şekilde katıl muhabbete. Bu yapılan her şeyden önce emeğe saygısızlıktır. Hala yok başbakanın şu kadar hesabı varmış da Abdülkadir Aksu böyleymiş de. Hayır cins misiniz nesiniz anlamadık ki biz sizi..."