Cumhurbaşkanı Erdoğan'ın Bugün de Bazı WhatsApp Gruplarında Görüldüğü Yönündeki Söylentiler Paniğe Yol Açtı... Dün gece cep telefonlarıyla arama yapmak isteyen vatandaşların karşına sesiyle çıkarak 15 Temmuz'larını tebrik eden Cumhurbaşkanı Erdoğan'ın bu sabahtan itibaren de çeşitli WhatsApp gruplarında görüldüğü yönünde ihbarlar gelmeye başladı. Erdoğan'ın "Cumhurbaşkanınız olarak 15 Temmuz Demokrasi ve Milli Birlik Gününüzü tebrik eder, hayırlı sohbetler dilerim" yazdıktan sonra gruptan ayrıldığını söyleyen vatandaşlar, Cumhurbaşkanı'nın gruba nasıl dahil olduğu konusunda yetkililerden bir açıklama bekliyorlar.  Konuyla ilgili olarak gelen ilk ihbarlardan biri İstanbul Göztepe'den. Adının açıklanmasını istemeyen M.Ş(22), olayın bu sabah saatlerinde arkadaşlarıyla yazıştığı "Fıcırıklar" adlı grupta meydana geldiğini belirtirken, detayları da şu sözlerle aktardı:  "Merve dün akşam bi çocukla çıkmıştı işte 3. date'leri olacak neyse sonra biz buna gece yazdık yazdık cevap gelmedi dedik heralde bunlar çocukla işi pişirdiler sonra işte Ezgi sabah mesaj atmış gruba kız şıllık bi haber ver nasıl gitti çocuk seni kesip böbreğini mi çaldı diye oradan ben de aynen kız ölücez meraktan anlatsana nasıldı falan derken tam Merve yanıt yazıyordu ki 'CB_Erdoğan gruba katıldı' diye bir mesaj geldi. Biz hepimiz bi şok tabi. Böyle profil resmi de Tayyip Erdoğan arkada o Cumhurbaşkanlığı işaretleri  falan. Neyse Candan'ın sevgilisi var Mete, o sever böyle trollemeleri falan dedim heralde bize şaka yapıyo salak. Neyse ben tam Mete hehe çok komik mk malı yazıyordum ki bir mesaj geldi: 'Değerli fıcırıklar. Cumhurbaşkanınız olarak 15 Temmuz Demokrasi ve Milli Birlik Gününüzü tebrik eder, hayırlı sohbetler dilerim.' Daha noluyo demeye kalmadan da gruptan ayrıldı. Şu an var ya resmen elim ayağım titriyor. Sildik zaten grubu falan hepimiz çok feci dağıldık abi..." Büyük bir şans eseri o son mesajı yazmadan Cumhurbaşkanı'nın gruptan ayrılmasıyla bir felaketin eşiğinden döndüğünü vurgulayan genç kız, olayın ardından WhatsApp'ı telefonundan kaldırdığını bir süre tüm sosyal medya hesaplarını da donduracağını açıkladı.  Haber yayına hazırlandığı sırada sosyal medyada pek çok kullanıcıdan benzer haberler ve ekran görüntüleri gelmeye devam ederken, son olarak Mynet Çanak Okey'de "CBErdoğan" adlı bir kullanıcının masalardan birine 4. olarak dahil olduğu ve "Cumhurbaşkanınız olarak 15 Temmuz Demokrasi ve Milli Birlik Gününüzü tebrik eder, hayırlı oyunlar dilerim. Değerli kardeşlerim, istasyon yapmayalım..." yazdıktan sonra oyundan ayrıldığı yönündeki iddialar panik dalgasının daha da büyümesine yol açtı. Gelişmelerle ilerleyen saatlerde tekrar birlikte olacağız...