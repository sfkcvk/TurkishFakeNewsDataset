Yemek Kartlarıyla Market Alışverişinin Yasaklanacağı Açıklaması Kamuoyunda Şaşkınlık Yarattı: ''O kartlar başka ne işe yarıyor ki?'' Gümrük ve Ticaret Bakanı Bülent Tüfenkci'nin yemek kartlarının market alışverişlerinde kullanılmasına yasak getirileceği yönündeki açıklaması, söz konusu kartların bunun dışında bir işlevi de olabileceği yönündeki söylentileri tekrar gündeme taşıdı.  Yaptığı yazılı açıklamada, daha önce de yüksek komisyon ücretleri ve ödeme sürelerinin çok uzun olması tartışmalarıyla gündeme gelen yemek kartları sorununun çözümü için yapılan çalışmalarda sona gelindiğini belirten Tüfenkçi'nin, düzenleme kapsamında kartların market alışverişlerinde kullanılmasının da yasaklanacağını duyurması kamuoyunda şaşkınlık yarattı.  Açıklama, çalışanlar arasında "E bu kart zaten market için verilmiyordu? Niye direkt kartı yasaklamıyorlar o zaman?" sorularına yol açarken, zaman zaman ortaya atılan "yemek kartlarıyla bazı yerlerde yemek de yenebiliyor" şeklindeki söylentileri de tekrar gündeme taşıdı. Özellikle sosyal medyada yoğun tartışmalara neden olan kararla ilgili göze çarpan bazı yorumlarsa şöyle:   "Benim bildiğim kadarıyla yemek kartı, maaş yetmediği için bize şirket tarafından temel gıda harcamalarımızı yapabilmemiz için verilen ve açlıktan ölmemezi sağlayan bir şey. Adı da o yüzden yemek kartı zaten. Bu durumun Aylık İstanbulKart verip 'Ama toplu taşımada kullanmayacaksınız' demekten herhangi bir farkı yok. Hiçbir şey anlamadım..."  "Herhalde direkt kartı yasaklama konusunda yasal bir takım zorluklar var o yüzden böyle biraz daha dolanbaçlı bir yol tercih edildi. Başka mantıklı bir açıklama şu an aklıma gelmiyor benim..." Maalesef sektörde yemek kartıyla bitcoin alan bazı arkadaşlar yüzünden iş bu hale geldi. Onları sana şirket market alışverişini yap diye veriyor diye çok söyledik. Fark ederlerse kötü olur diye kaç defa uyardık ama dinletemedik. Buyrun hepimizin başını yaktılar işte... "Yaşça büyük kimi iş arkadaşlarımız eskiden bu kartlarla öğle yemeği falan yediklerini söylüyorlardı ama gözümle görmediğim için bana pek inandırıcı gelmemişti açıkcası. Şimdi ister istemez bir 'acaba' diyor insan..." "Ay sonunu getirmek için kendi bulduğum gizli bir yöntem daha var. Kimseye söylemedim gerçi ama yine de içime bir kurt düştü. İnşallah fark edip onu da yasaklamazlar..."