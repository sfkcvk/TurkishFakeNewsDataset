Erdoğan: ''İnadına bütün makam arabalarını modifiyeye sokuyoruz. Hadi bakalım...'' Diyanet İşleri Başkanı Mehmet Görmez'in gelen tepkiler üzerine 1 Milyon TL değerindeki makam aracını iade etmesiyle başlayan tartışmalar sürüyor. Aracın iade edilmesini içine sindiremediğini belirten Cumhurbaşkanı Erdoğan son olarak Rize'deki seçim mitinginde de bu konuyu gündeme getirirken, "Bir devletin makam araçları ne kadar pahalı, motoru ne kadar güçlü, kalkışta ne kadar atik olursa itibarı da o derece yüksek demektir ama bunlar bunu anlayamazlar. Madem öyle, biz de Diyanet İşleri Başkanımızın şu anki aracı da dahil bütün makam araçlarımızı komple modifiyeye sokuyoruz. Hadi bakalım..." sözleriyle de sürecin takipçisi olacağını vurguladı. Rize'de tam olarak hangileri olduğu belirlenemeyen bir dizi tesisin açılışı ya da temel atması için düzenlendiği tahmin edilen törende vatandaşlara seslenen Cumhurbaşkanı Erdoğan, Diyanet İşleri Başkanı'na sitem ederek konuşmasına başladı. "Yaa sen kimin arabasını kime iade ediyorsun? Sen o araca binerken başta Türkiye olmak üzere bütün bir İslam Alemi'nin gerektiğinde parası neyse vererek son model bir Alman arabasına binme gücünü temsil eder bir noktadasın. İslam Alemi içinde bunu zaten yapabilen eskeriyetle Arap şeyhleri ve benim yakın akraba çevremden oluşan bir kısım var ama yapamayanlar da işte senin şahsında binmiş kadar oluyor. Onları bundan mahrum bırakmaya ne hakkın var?" diyen Erdoğan, bundan sonra bu tarz sorumsuzca tasarruflara asla izin vermeyeceğinin de altını çizdi. Erdoğan, aracın iadesiyle sarsılan devlet itibarının da ayrı bir problem olduğuna dikkat çekerken, bu çerçevede alınacak önlemleri de şu sözlerle açıkladı: "Kendisinin şu an kullandığı makam aracının fiyatı taş çatlasa 250.000 TL falandır, o da müşterisini bulursan. Biz ilk evvel bu aracın fiyatını bi 500-600 bin baremine çekme noktasında OSTİM'deki kardeşlerimizle birlikte bazı adımlar atacağız. Motor kapaklarını taşlıyoruz, 2 beygir oradan. Egzost takımı komple supersprint olacak, 5 beygir de oradan alıyor araç... İşte koni takılacak, araba iyice yere basacak, oradan da geliyor... Tesisat falan zaten komple değişecek, camlar filmli ama 2 kat daha film alır onlar ben sordum... Allah'ın izniyle şu an dizel olan motoru da normal benzinliye çevirirsek gerek fiyatıyla gerek kilometrede yaktığıyla tekrar Büyük Türkiye'ye yakışır bir meblağa ulaşacak masrafı..." Diyanet İşleri Başkanı'nın aracının ardından kamudaki diğer makam araçlarının da sırayla modifiyeye sokulacağını belirten Cumhurbaşkanı Erdoğan, "Sevgili makam şoförü arkadaşlarım, bu sözüm de size. Lütfen ayağını gazdan çekmeden, benzinden zerre sakınmadan sürün aracınızı" sözleriyle itibar noktasında şoförlere de önemli görevler düştüğüne dikkat çekti. Erdoğan, özellikle ışıklarda motoru durduran bazı sürücülere de sert çıkarken, "Ya bunlar mevki makamı, ne yani? Valiye, kaymakama benzin harcamak mı bu ülkeyi batıracak? Maksadınız ne? Türkiye'yi güçsüz göstermek mi?" diyerek kimsenin derdinin ne benzin, ne araba parası olduğunu, herkesin amacının Büyük Türkiye'yi yıpratmak olduğunu bir kez daha vurguladı. Kamudaki yaklaşık 8000 makam aracının modifiyesinin ardından düzenli olarak Ankara'da yapılacak "makam arabaları arası drift yarışları"yla birlikte dosta güven düşman korku salınacağının da müjdesini veren Erdoğan, şöyle devam etti:  "Kabaca hesapladık, bütün makam araçlarının modifiyesi aşağı yukarı 20 milyar gibi bir rakam tutuyor. Onu da itibar masraf kesintisi olarak tüm vatandaşlarımıza eşit şekilde vergilendirmek yoluya yayacağız. İstiyoruz ki benim vatandaşım ay sonu bordrosunda o kesintiyi görünce 'çok şükür Türkiye'nin itibarının yükseltilmesinde benim de katkım oldu' desin, o gururu paylaşsın. O zaman soruyorum şimdi; Bizimle motor bağırtmaya var mısın Türkiye?"  Erdoğan'ın sorusuna meydanı dolduran Rizeliler'in yanıtı yürekten bir "Evet!" olurken, "Biz sana Türkiye'nin lideri ol dedik, pistlerin lideri oldun", "Seninleyiz uzun ve hızlı ve öfkeli adam", "Onlar konuşur, sen drift atarsın" sloganlarıyla birlikte alandaki coşku doruğa ulaştı. Kalabalığın tezahuratına, "Bakın şimdi 100 KM'ye kaç saniyede çıkıyorum sayın. Kılıçdaroğlu da saysın diyecem ama onun hesabı da kötü yahu. Demirtaş, sen de yek dü se falan say hadi bakalım..." sözleriyle yanıt veren Cumhurbaşkanı Erdoğan, makam aracıyla pati çekerek miting alanını terk etti.