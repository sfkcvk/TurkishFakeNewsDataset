''Artis ne arar la bazarda''dan Sonra Yeni Bir Saçmalayan Dayı Videosu Çıkaramayan Türk İnternet Camiasında ''Laiklik elden gidiyeah'' Coşkusu... 'Artis ne arar la bazarda' videosuyla 2009 yılından beri Türk sosyal medya camiasının saçmalayan dayı ihtiyacını tek başına karşılayan Muzaffer Gülsular(69), bugün düzenlenen bir törenle kavuğunu yeni fenomen 'Laiklik elden gidiyeah' dayısına devretti.  Üsküdar Belediyesi Kongre Merkezi'nde düzenlenen törende 9 yıldır gururla taşıdığı 'saçmalayan internet dayısı' kavuğunu içi rahat bir şekilde 'Laiklik elden gidiyeah' dayısı İsmail Aydoğan'a devrettiğini belirten Gülsular, "Bu bir bayrak yarışı ve inanıyorum ki İsmail kardeşimiz de benden sonra uzun yıllar bu bayrağı hakkıyla taşıyacaktır. Ben artık köşeme çekilip aileme daha fazla zaman ayrımak istiyorum. Halkımızdan da ricam bundan sonra artis ne arar la bazarda esprisi yapmasınlar. Yeter artık. Dayı öldü, yaşasın yeni dayı!" dedikten sonra üzerine YouTube amblemi işlenmiş sembolik kavuğu 'Laiklik elden gidiyeah' dayısına hediye etti. Alkışlar arasında kavuğu devralan İsmail Aydoğan ise böyle bir başarıyı beklemediğini belirtirken,Türkiye'nin yeni saçmalayan internet dayısı olmanın ağır bir sorumluluk olduğuna dikkat çekti. "Açıkcası 'gidiyeah' ile yapılabilecek tüm espriler şu ana dek yapıldı gibi görünüyor ama tabii belli olmaz bu işler. Bakınca 'artis ne arar la bazarda' da 3 gün konuşulup unutulacak bir şey gibiydi. Yıllarca gücünden bir şey yitirmedi. İnşallah bundan 8-9 sene sonra da hala internette birileri 'bilmemne elden gidiyeah' esprisi yaparsa o zaman bu kavuğun hakkını vermiş sayacağım kendimi. Ne diyelim, Allah utandırmasın" diyen Aydoğan, saçmalayan dayıların Türk internet dünyasının en önemli değerlerinden biri olduğunu da sözlerine ekledi.