Geleneksel ''Üniversite Okumak İçin Gidilen Şehre Bok Atma Şenlikleri'' Başladı Türkiye çapında üniversitelerin açılıp, memleketten ayrılma, kayıt ve kalacak yer bulma işlemlerinin tamamlanmasının ardından gidilen şehre bok atma şenlikleri de bu sabah resmi olarak başladı. Bu sene Kütahya Dumlupınar Üniversitesi Su Ürünleri Bölümü'nü kazanan Cihangir Yaşmak (18)'ın ''Kütahya, sen nasıl bir memleketsin? Burada 4 sene değil, 4 dakika bile geçmez lan :(('' tweeti ile açılışını yaptığı şenliklerde, "Pfff bi tane caddesi var o da apaçi dolu" tweet'inin geldiği Isparta ve "Allahım neydi günahım?!" paylaşımının yapıldığı Yozgat başa oynarken, taşra valileri ise ortak bir basın açıklamasıyla tepkilere yanıt verdiler: "Zorla mı getirdik?!" Sabah saatlerinde atılan ilk tweet'in ardından, Türkiye'nin sosyal olanakları mahrumiyet caddesi, internet cafe ve uyduruk bir pastaneden ibaret diğer illerinden de yoğun bir katılımın gerçekleştiği şenlikler önümüzdeki 2 ay boyunca devam edecek. Özellikle okullarına yeni kayıt yaptıran binlerce öğrencinin "İnsanlar nasıl yaşıyor burda ya?", "Doğru dürüst bir caddesi bile yok...", "Akşam 9'da her yer kapanıyor", "Kız yok abi burada, koca şehir mühendislik kantininden daha beter" gibi yorumlarıyla renk kattığı şenliklerin bu yılki sürprizi ise yayınladıkları ortak bildiriyle tartışmada taraf haline gelen taşra valileri oldu.  Her sene özellikle büyük kentlerden gelen öğrencilerin diğer şehirler hakkında acımasızca eleştiride bulunmaları nedeniyle bu sabah bir araya gelen 64 il valiliğin imza attığı bildiriyi Yozgat Valisi Hüsnü Erdan kamuoyu ile paylaştı. "Sağolsun, bu işten en çok canı yanan Yozgat olduğu için arkadaşlar bildiriyi benim okumamı istediler" diyen Vali Erdan, makamında ağırladığı gazetecilere "Yani tamam, şehrin imkanları, eti butu belli ama öyle şeyler diyolar ki, inanın kanımıza dokunuyor" şeklinde dert yandı. Kimseyi Yozgat'a zorla çağırmadıklarını, zaten böyle bir vebale girmeyi kesinlikle göze almayacaklarını dile getiren Hüsnü Erdan, "Biz de daha Yozgat'ta bi üniversite olmasını tam olarak sindirebilmiş değiliz ama öğrencilerimiz biraz da hatayı kendilerinde arayacaklar. Afedersiniz ama bu kadar söyleneceklerine, çalışıp adam gibi okullara gitselermiş" şeklindeki sözleriyle de öğrencilere yüklendi. Tüm valilerin altına imza attığı bildiriyi okumadan önce, "Koca Yozgat'ta bi tane cadde var. Mahrumiyet caddesi resmen" şeklindeki eleştirilere de cevap vermek istediğini belirten Erdan, "Bir kere orası cadde değil, sokak arkadaşım. Sokak!!" diyerek konuyu açıklığa kavuşturdu. Yozgat Valisi Hüsnü Erdan tarafından kamuoyu ile paylaşılan bildiriden, öne çıkan bazı satırbaşları ise şöyle: "Çok sevgili üniversite öğrencilerimiz, değerli veliler ve tüm kamuoyunun dikkatine, 
  
Özellikle metropollerden şehirlerimize gelen öğrencilerin yaşadığımız yerler hakkında atıp tutmasına daha fazla kayıtsız kalamayacağımızı herkesin bilmesini isteriz. Geldikleri şehirlerdeki sosyal hayatları haftada en fazla 1 kez halı saha maçı yapmaktan ibaret olan, bir çoğu akşam ezanından önce evlerine dönmek zorunda kalan gençlerin sanki Las Vegas'tan geliyormuşcasına tavırlar içine girmeleri her şeyden önce abestir. Bu anlamsız tavır, hem yerli halkımızı, hem de bizleri derinden üzmektedir. İş bu sebeple, bundan böyle şehirlerimizin imajına olumsuz anlamda katkı sağlayan tüm yorumları ve sosyal paylaşımları mercek altına alacağımızı kamuoyunun bilgisine sunmak isteriz. Bu kadar yaygara  yapan arkadaşlar kendi memleketlerinde napıyolar, haftada kaç kere dışarı çıkıyolar, kaç tane arkadaşları var hepsini kamuoyu ile paylaşacağız. O yüzden herkesin ayağını denk almasını öneriyor, kimsenin sonradan kendisini utandıracak yorumlarda bulunmamasını tavsiye ediyoruz.  Saygılarımızla..."