Daha Hızlı Sonuç Alınması Amacıyla Devletteki FETÖ Soruşturmalarının, FETÖ’cü Olmayanların Tespit Edilmesi Yöntemiyle Yürütülmesine Karar Verildi... Dün yayınlanan yeni bir kanun hükmünde kararname ile birlikte 10,000 dolayında emniyet görevlisinin ihraç edilmesinin ardından İçişleri Bakanlığı’nda yeni bir çalışma başlatıldı. “Bu böyle olmayacak, FETÖ’cü olmayanları tespit etsek daha kolay. Onları çıkarıp gerisini komple alırız...” açıklaması yapan Bakanlık, bu yöntemle devletteki temizliğin çok daha hızlı ve verimli olacağı görüşünde.  İçişleri Bakanlığı Müsteşarı İbrahim Haymanalı, dünkü ihraçların ardından bilgilendirme toplantısı için bugün basın mensuplarının karşısına geçti. Son KHK için uzun süredir bakanlık bünyesinde hummalı bir çalışma yürütüldüğünü kaydeden Haymanalı, “10.000 kişi daha bulduk ama resmen canımız çıktı arkadaşlar. İncele incele bitmiyor, olacak gibi değil. Geceleri yastığa kafamı koyunca Excel dosyaları görüyorum, isimler falan iyice karıştı. Nasıl bir şey olduğunu merak eden varsa içinden 10.000’e kadar saymayı denesin. Onda bile sıkılmazsanız bana da İbrahim demesinler” sözleriyle yaşanan zorlukları aktardı. Bir sonraki KHK’dan önce bu gidişata bir dur demenin şart olduğunun da altını çizen Haymanalı, açıklamalarına şöyle devam etti: “Sırf benim dairede 7 kişi 3 aydır liste yapıyoduk. Listenin ortalarına doğru o 7 kişiden 2’si FETÖ’cü çıktı. Kaldı mı sana 5. Hadi bi de onların hazırladığı listeleri en baştan gözden geçir falan derken hayattan soğuduk resmen. Kimse kusura bakmasın ben bu kadar çalışma heveslisi olsam özel sektöre girerdim. Neyse, bundan sonra konuya yeni bir bakış açısı getiriyoruz. FETÖ üyeliğine dair şüphe barındırmayanları tespit etmek daha kolay. Bakarız tek tek, sayarız kaç kişiyse, toplam memur sayısından FETÖ'cü olmayanları çıkardıktan sonra bu iş biter. Bu abiniz de yıllık iznini alır, yazlığa kaçar...” Emniyette başlatılacak olan pilot uygulamadan olumlu sonuç alınması halinde diğer devlet birimlerindeki operasyonlarda da FETÖ'cü olmayanları tespit etme yöntemine geçileceği açıklanırken, uzmanlar bu yöntemle temizliğin en fazla 2 OHAL'de bitirilebileceği görüşünde.