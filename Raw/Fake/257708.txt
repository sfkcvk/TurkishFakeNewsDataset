Aşırı Türkiyelileşme Sonucu Bir Grup HDP'li, HDP İstanbul İl Başkanlığı Binasına Saldırı Düzenledi Cumhurbaşkanlığı seçimleriyle birlikte Türkiyelileşme projesinde önemli adımlar atan Halkların Demokratik Partisi, bu sabah tabanının da geniş katılım gösterdiği bir törenle birlikte İstanbul İl Başkanlığı binasına saldırdı. Artık sadece Güneydoğu bölgelerinin değil, tüm Türkiye'nin partisi olmak için çaba sarfedeceklerini belirten HDP Eşbaşkanı ve Cumhurbaşkanı Adayı Selahattin Demirtaş, "Bakın bu elimde gördüğünüz taş, artık ne kadar Türkiyeli olduğumuzun bir ispatıdır. Artık hiçbir şey eskisi gibi olmayacak" derken, bu sözlerinin ardından alkışlar eşliğinde parti binasının camına ilk taşı fırlattı. Çıkan arbedede Eşbaşkan Figen Yüksekdağ'ın da kendi talebi üzerine taşlanması coşkuyu arttırdı.  Parti teşkilatlarının geniş katılımıyla gerçekleşen törende kısa bir konuşma yapan Selahattin Demirtaş, tüm Türkiye'yi kucaklamak için çıktıkları yolda sonunda kendi partilerini taşlama noktasına geldiklerini itiraf etti. "Sevgili dostlarım, yol arkadaşlarım, bugün bu binaya atacağınız her taş, kıracağınız her cam bizi kitle partisi olmaya bir adım daha yaklaştıracak. O hırsla, o azimle saldırın partimize" ifadelerini kullanan Demirtaş, bir grup partiliden de içeride mahsur kalmaları için binaya doğru hareket etmelerini rica etti.     Daha sonra partili arkadaşlarını da organize eden Demirtaş, "Ertuğrul abi, sen Sebahat'i omzuna alıyosun, yanındaki grupla direk tabeleya yöneliyosun. Pervin, polisin önünde İstiklal Marşı okuma işi sende. Ben de direk taşla girişiyorum" şeklindeki sözleriyle parti içi işbölümü yaptı. Sırrı Süreyya Önder'e de "Abi sen de ağaç falan kes şurda, greyder sür ne biliyim bul bir şey. Haydi Allah utandırmasın hiçbirimizi" diyen HDP Eş Başkanı'nın bu sözlerinin ardından hareketli dakikalar yaşandı. Kısa süre içerisinde il başkanlığının camlarını tamamen kıran topluluğun coşkusu, tabelanın da indirilmesiyle birlikte gittikçe artarken, polisin olaylara müdahale etmemesi ise HDP'liler tarafından olumlu karşılandı. Yaşanan arbede esnasında HDP Eşbaşkanı Figen Yüksekdağ'ın "Benim arkamda resmen İmralı var, Kandil var. Yazıklar olsun bana. At ordan, at bana da taş at, başka türlü olmayacak bu iş" çağrısı üzerine kitle Yüksekdağ'ı da taşladı. Kafasına aldığı darbelerin ardından konulduğu sedyede kısa bir değerlendirme yapan Yüksekdağ, HDP'lilerin bugün ortaya koydukları mücadeleye bir de kadına karşı şiddeti eklemenin haklı gururunu yaşadıklarını söylemekle yetindi. Son olarak binaya giren Selahattin Demirtaş'ın İl Başkanlığı'na Türk bayrağı asmasıyla beraber içeride bulunan HDP'liler de saldırıyı düzenleyen kitleye katıldı. İyice kalabalıklaşan grup, haber yayına hazırlandığı esnada Beşiktaş Meydanı'nda yasadışı Selahattin Demirtaş standı açıldığının öğrenilmesiyle birlikte, standı yıkmak üzere harekete geçti.