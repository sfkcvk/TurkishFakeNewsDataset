Afrin Harekatı Hakkında Mantıklı Bir Şekilde Analiz Yapmaya Çalışan 3 Kişi, Düzenlenen Şafak Operasyonuyla Etkisiz Hale Getirildi... İstanbul Bakırköy'de bir apartman dairesinde Afrin Harekatı hakkında histeri nöbeti geçirmeden mantıklı bir şekilde düşünülmeye çalışıldığı ihbarı üzerine harekete geçen terörle mücadele şubesine bağlı ekipler, 3 kişiyi içlerinde bölgeyi gösteren haritalar ve resmi kaynaklar dışında edinilen bilgilerin bulunduğu laptop'larıyla birlike kıskıvrak yakaladı. Komşuların ihbarı üzerine Bakırköy İncirli'de bir apartmanın 2. katında bulunan daireye yapılan baskında ele geçirilen M.Ö, Y.Z, ve M.A adlı 3 kişi sağlık kontrollerinin ardından sorgulanmak üzere Vatan Caddesi'ndeki Emniyet Müdürlüğü binasına götürüldü. İlk sorgularında suçlarını itiraf eden zanlılar, "Öyle pazar günü haberleri izlerken konusu açıldı konuşmaya başladık. Türkiye bu operasyondan ne bekliyor, neden şimdi, Rusya nasıl ikna edildi, ABD'nin Afrin'le ne kadar ilgisi var falan derken kendimizi Suriye haritasına bakıp analiz yaparken bulduk. Pişmanız. Allah devletimizi ve ordumuzu korusun, düşmanlara fırsat vermesin." sözleriyle olayda kesinlikle bir kasıt olmadığını iddia ettiler. 
  İhbarıyla baskının gerçekleşmesini sağlayan apartman sakinlerinden C.Y(56) ise basına yaptığı açıklamada dairenin önünden geçerken tesadüfen içeriden gelen konuşmalara şahit olduğunu belirterek şöyle devam etti: "Öğleden sonra pazardan dönüyordum. Bu şahısların dairesinin önüne geldiğim sırada kapının diğer tarafından Afrin kelimesini duyunca bir anda dikkatimi çekti. Bir tanesi diğerine 'Abicim iyi de bak İdlib'deki cihatçılar kuzeye Afrin'e doğru çekilmeye başlamış bile. Demek ki onun sözü verildi Rusya'ya, o yüzden Suriye de fazla ses çıkarmadı' diyordu. Diğeri de 'Orayı da aynı Halep gibi alacaklar bak sana söyliym. Bunları böyle böyle yukarı doğru sürüp Afrin'e toplayacaklar. Kürtleri de şimdi bize temizletiyorlar. En son Rusya Türkiye'ye tamam artık sizin uçaklar girmesin diyecek, Suriye uçaklarına Afrin'i bombalatıp oradaki ÖSO MÖSO ne varsa bize doğru süpürüp komple ülkenin batısını kontrol edecek. Doğu tarafı zaten ABD'nin alanı artık. Adamlar güç dengesi kurmaya çalışıyor abi' diye buna yanıt verdi. 3.'sü de 'Hayır abi bence oradaki Kürtleri rejimle anlaşmaya zorlamak için bizi kullanıyorlar. Bak görürüsün yakında anlaşırlar. Rusya'da bize tamam artık çekin adamlarınızı der' dedi. Yaklaşık böyle Cerablus merablus diye 10 dakika sürdü konuşma. Bir kere bile 'Şu kopan fırtına Türk ordusudur Yâ Rabbi' şiirini duymayınca bir terslik olduğunu anlayıp hemen polisi aradım..." Duyarlı bir vatandaş olarak böyle FETÖ'cü mü, terörist mi ne olduğu belli olmayan insanların aralarında barınmasına asla izin vermeyeceğini de vurgulayan C.Y, "Orada bizim askerimiz bir savaşa girerken bunun daha artık haritası, analizi mi kalmış? Alkışla, biliyorsan aç elini dua et, varsa bayrağını as camına, facebook'unda asker resmi paylaş tamam. Bir şey değil bizim de başımızı yakacak geri zekalılar" sözleriyle de tepkisini dile getirdi.