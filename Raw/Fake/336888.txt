Dışişleri Bakanlığı, Suriye Politikasını Yeniden Belirlemek Üzere 200 Suriyeli Memur Alımı Yapacak: ''En azından bir bilene soralım...'' Son olarak Suriye Ordusu'nun Afrin'e gireceğini duyurmasıyla birlikte bölgede taşlar bir kez daha yerinden oynarken, Dışişleri Bakanlığı Suriye'deki durumu açığa kavuşturmak için harekete geçti. ABD'nin ardından şimdi de Suriye hükümetiyle birlikte Rusya ve İran'la da karşı karşıya gelme olasılığının ortaya çıkması üzerine düğmeye basan Bakanlık, ilk etapta diplomasi ve strateji üzerine eğitim almış mültecilerden seçilmek üzere 200 kişilik bir kadro oluşturmaya hazırlanıyor.  Konuyla ilgili olarak Dışişleri'nden yapılan açıklamada, 6 yıldır yürütülen Suriye politikasında denenen farklı stratejilere ve ittifaklara karşın sonunda her defasında bölgedeki ÖSO hariç bütün aktörlerle karşı karşıya gelindiğine dikkat çekildi. "Eğri oturup doğru konuşalım, şurada ancak 10 senelik geçmişi olan çok afedersiniz kıçı kırık örgütler bile hem Rusya'yı hem ABD'yi aynı anda idare edip başı sıkışınca Suriye hükümetiyle dahi anlaşabiliyorken bizim kimle anlaşırsak anlaşalım sonunda hepsiyle kanlı bıçaklı olmamızda bir terslik var. Yanlış giden bir şeyler..." sözleriyle özeleştiride bulunan Dışişleri Müsteşarı Salih Üceciler, varılan noktanın sınırlar içinde 4 milyon mülteci, sınır ötesinde ise sıcak çatışmaya giren bir ordu olduğunu ifade etti.  Üceciler, 6 yıl evvel kendi askerini savaşa sokmadan ABD'yle birlikte Suriye rejimini devirmek için çıkılan yolda an itibariyle Türkiye'nin hem 50 küsür yıllık NATO müttefiki ABD'yle hem de Suriye hükümetiyle sıcak çatışma ihtimalini aynı anda yaşadığını, üstelik bu ikisinin de birbiriyle hala kanlı bıçaklı ülkeler olduğunu da sözlerine eklerken, neredeyse bütün kaderi Rusya'nın hava sahasını kapatıp kapatmamasına bağlı olan bir askeri operasyonda Rusya'nın doğrudan desteklediği bir orduyla karşı karşıya gelmenin de bir diğer ufak sorun olduğuna dikkat çekti.  Dışişleri Müsteşarı, "Belli ki biz bu strateji işini çok şeyapamadık. Belki taktik yapmayı bilmeyen, içi dışı bir samimi insanlar olduğumuz için, belki çabuk gaza geldiğimiz için. Neyse, olabilir. Moralimizi bozacak değiliz" derken, önemli olanın hatalardan ders çıkarmak ve her zaman öğrenmeye açık olmak olduğunu söyledi. Bu doğrultuda Türkiye'nin Suriye politikasını gözden geçirmek ve gerekiyorsa sil baştan yeniden oluşturmak için elinde yeterli insan kaynağının bulunduğunu belirten Üceciler, şöyle devam etti: "Bizim şu an bölgeyi ve oradaki dengeleri falan çok iyi bilen uzmanlara ihtiyacımız var. Bunlar kim olabilir diye oturduk düşündük ve sonuçta Suriye'yi en iyi Suriyeliler'in bilebileceği sonucuna vardık. E çok şükür bizde de ondan bol bir şey yok. 4 milyon içerisinde gerekli bilgi birikimine sahip 200 kişi çıkar heralde. Kimbilir, belki de bu işin içinden çıkmamızın anahtarı şu an Mecidiyeköy ışıklarda araba camı silen bir kaç strateji dehasının ellerinde. Nasıl ki şimdi bir kısmı ÖSO bünyesinde çarpışıyorsa, o arkadaşlar da cephe gerisinde bizlere danışmanlık hizmeti vererek bu işin içinden hep birlikte çıkmamızı sağlayabilirler. Neticede ülke onların ülkesi yani. Bu mesele ne kadar hızlı çözülürse o kadar iyi. Kendileri bilirler yoksa yanlış anlaşılmasın bizim kimseden çekindiğimiz yok. Daha fazla tatsızlık çıkmasın istiyoruz sadece o..." Son olarak, seçilecek olan 200 kişinin Dışişleri bünyesinde hali hazırda faaliyet gösteren Suriye özel masasında görevlendiriliceğini ifade eden Üceciler, gelebilecek olan "O kadar uluslararası ilişkiler mezunu atama bekliyorken Suriyeliler'e iş veriyorlar" şeklindeki eleştirilere yanıt olarak da şunları söyledi:  "Kimsenin aklına o konuda bir şey gelmesin. Bu arkadaşlara maaş verilmeyecek. Yol+yemek şeklinde düşünüyoruz. Hani belki meseleyi çözen olursa ona ufak bir ikramiye düşünülebilir ama şu şartlarda o da çok mümkün görünmüyor zaten. Halkımız musterih olsun..."