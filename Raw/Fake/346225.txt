Türkiye'ye Yılda 4 Milyar Adet Bozuk iPhone Şarjı İhraç Eden Çin, Boykot Konusunda Uyardı: ''ABD'yi değil, bizi batırır...'' Cumhurbaşkanı Erdoğan'ın dün yaptığı iPhone markasına yönelik boykot çağrısına bir tepki de Çin'den geldi. Dünya bozuk şarj aleti imalatı sektörünün %92'sini elinde bulunduran Çin, dünyanın en büyük bozuk şarj aleti ithalatçısı Türkiye'yi bir an önce bu kararından vazgeçmesi için uyardı. İki ülke liderinin can sıkıntısından birbirine sardığını, dikkat edilirse diğer ülkelerin hiç bu toplara girmediğini, işine gücüne baktığını, arada bir kafasını kaldırıp yuvarlak tavsiyelerde bulunduktan sonra tekrar işine gücüne döndüğünü ifade eden Çin Devlet Başkanı Şi, "Biz de ABD ile Türkiye bu boş işlerle uğraşırken uzaya 2 mekik daha gönderdik mesela. Biri ulaştı da diğeri ulaşmadı galiba. Sistemde görünmüyor. Ona bi bakmak lazım. Zaten gitmediyse mutlaka biyerlere düşmüştür" şeklinde konuştu. Gelinen noktada hem ABD'nin hem de Türkiye'nin hataları olduğunu ifade eden Şi, "Papaz da papaz. Ne papazmış arkadaş. Bizde 120 milyon rahip var. Elini sallasan rahibe denk geliyor. Alsınlar götürsünler istedikleri kadar. Tanesi 1 dolar" diyerek her iki ülkeye de rahip satabileceklerini belirtti. Şi ayrıca, "Hayır karışmadık bu sefer ama olay yine dönüp dolaşıp bize patlayacak gibi, abicim gidin başka bir ürüne koyun tepkinizi, McDonalds var, ne bileyim Nike var, Coca Cola falan niye cep telefonu yani" diyerek Türkiye'nin boykot için seçtiği üründen duyduğu hoşnutsuzluğunu dile getirdi. Aslında saydığı markaların da Çin'de üretilebildiğini ifade eden Şi, "Taklit işi bitti artık. Eskidendi o. Hem komik oluyordu benzer isimli çakma ürünler falan ama onlar 90'larda kaldı. Artık kendi markalarımızla ithalatta kalite kontrol bile yapmayan ülkelere bozuk yada çalışmayan ürün satıyoruz. Asıl para bu işte" diyerek Çin ekonomisi hakkında da bilgiler verdi. Türk halkını çalışmayan ürüne alıştırdıklarını belirten Şi, % 10000 (yüzde onbin) karlılık ile Türkiye'ye satılan bozuk yada çalışmayan şarj aletlerinin ülke ekonomisinin 1 numaralı ihrac kalemi olduğunu ifade etti. Boykota Türk halkının destek vermesi durumunda oldukça zor duruma düşeceklerini ifade eden Şi, son olarak "iPhone dediğin en fazla senede 1 kere alınan bir şey. Halbuki bozuk şarj öyle değil. Alıp, 1 hafta kullandıktan sonra bozulunca yenisi alınan, sürekli talep olan çok bereketli bir mal. 1 cente mal ettiğimiz ürünü 2 dolara satıyorduk ne güzel. Ya ürün diyorum da ürün falan değil. Ülkede kimyasal atık, çöp, toprak, ağaç, hayvan ne varsa makineye atıp kablo haline getiriyoruz. Sonra onları 1 metre 1 metre kesip paketliyoruz. Olayımız bu yani. Karlılık inanılmaz. 5 lira-10 lira olunca da kapış kapış gidiyor tabi" diyerek Çin'in ticaretteki başarısının formülünü de verdi.