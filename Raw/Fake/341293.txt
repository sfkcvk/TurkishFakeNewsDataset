Beyaz Show'un Yayından Kaldırılması Üniversiteleri Vurdu: Tek Aktivitesi Programa Otobüs Kaldırmak Olan Yüzlerce Kulüp Kapanma Noktasında... Beyaz Show'un yayından kaldırılması, yüksek öğretimde sarsıntıya yol açtı. Karara özellikle taşra üniversitelerinden tepki yağarken, sene içinde tek aktivitesi Beyaz Show'a otobüs kaldırmak olan yüzlerce üniversite kulübü kapanma tehlikesiyle karşı karşıya. Konuyla ilgili olarak bir basın açıklaması yapan Mersin Mahmut Sertdemir Üniversitesi ögrencileri, tam da programa otobüs kaldıracakları haftada alınan kararın kendilerini derinden üzdüğünü ifade ettiler. Ögrenci birliği adina konuşan Tekstil ve Moda Tasarımı hazırlık sınıfı öğrencisi Pelin Güder, bu durumun öğrencilere ve otobüs firmalarina haksızlık oldugunu, kendileri için önemli bir anlam taşıyan büyük bir sosyal aktivitenin ellerinden alındığını dile getirdi. Üniversitelerinin bilim, üretim, araştırma ya da meslek sahibi yapmak adına bir iddiasinin olmadığını belirten Güder, öğrenci kulüplerinin hemen hemen tek aktivitesi olan Beyaz Show'a en iyi talk show ödülü vermek ve Beyaz Show'a otobüs kaldirmak gibi etkinliklerden öyle kolay vazgeçmeyeceklerini ve haklarini bir yerlerde aramaya calışacaklarını da sözlerine ekledi. Basın açıklamasında söz alan Mersin Mahmut Sertdemir Üniversitesi Rektörü Mahmut Sertdemir ise karardan geri adım atılmaması halinde önümüzdeki akademik yılda kontenjanlarında azalmaya gideceklerini belirtti. Basın mensuplarına "Bu kadar ögrenciyi ben nasıl idare edeyim kardeşim? Evlenme programına mı gönderelim, Survivor'a mı?" sorusunu yönelten Sertdemir, Beyaz Show'a gidemeyecek öğrencinin ne kendi üniversilerine ne de vatana millete pek bir yararının olamayacağına dikkat çekti. Mersin'de bunlar yaşanırken, kararın ardından Samsun'dan Beyaz Show için yola çıkan 3 otobüs dolusu öğrencinin programın yayından kaldırıldığı haberini yarı yolda aldığının ortaya çıkması moralleri daha da bozdu. IHA muhaberi Kemal Soygaz'ın haberine göre Karabük'ün Hamamözü ilçesi yakınlarında durumu ögrenen öğrenciler büyük bir şok yaşarken, ne yapacaklarını ve bundan sonra nasıl bir yol haritası izleyeceklerini bilemediklerini ifade ettiler. Otobüs yolcularından Samsun Zaim Bayramci Üniversitesi Hali Kilim Dokuma Fakültesi son sınıf ögrencisi Mert Sağbilek, tam 4 yıldır Beyaz Show'a gidip üniversitesinin adı okunduğunda çılgınlar gibi alkışlamayı beklediğini belirterek, "Hayallerim, umutlarım hepsi bir anda gitti. Şu an okulu bırakma noktasındayım." sözleriyle yaşadığı derin üzüntüyü dile getirdi.