İsrail'le Tüm Ekonomik İlişkilerini Durdurma Kararı Alan Şili ve İsrail Büyükelçisi'ni Kovan Venezuella'ya Büyük Türkiye'den Kınama İsrail'in Filistin'e karşı sürdürdüğü saldırılara dünyanın dört bir yanından tepki yağarken, Venezüella ve Şili'nin gösterdiği tavır Türkiye tarafından hoş karşılanmadı. İsrail ile ekonomik ilişkilerini donduran Şili ve İsrail Büyükelçisi'ni kovan Venezuella'ya karşı Türk Dışişleri Bakanlığı’nın bugün bir kınama yayınlamasının ardından Ahmet Davutoğlu da önemli mesajlar verdi. “Uluslararası diplomaside 'lanetleme' gibi büyük bir cezalandırma varken siz tutup anca elçiyi yolluyorsunuz... Gazze'de yaşananlara verebildiğiniz tepki bu mu? Yazıklar olsun” diyen Davutoğlu, Şili ve Venezüella ile ilişkilerin gözden geçirileceğini vurguladı. Gazze'de yaşanan insanlık dramına karşı İsrail’e önemli yaptırımlar uygulama kararı alan Şili ve Venezüella’ya Türkiye'nin öfkesi dinmiyor. Bu sabah ilk olarak Dışişleri Bakanlığı internet sitesi üzerinden yayınlanan bir kınama yazısının ardından öğle saatlerinde de konuya ilişkin değerlendirmelerini sunmak üzere bizzat Ahmet Davutoğlu gazetecilerin karşısındaydı. Büyükelçi geri çekmenin, ilişki durdurmanın bir işe yarayacağını bilseler en başta kendilerinin yapacağını ifade eden deneyimli bakan, şu sözlerle iki Güney Amerika ülkesine yüklendi: “Ya arkadaş, sanki biz yanıbaşımızdaki İsrail ile ilişkileri durdurmayı bilmiyoruz. E ilişkileri durdur... Durdur da, sonra nasıl lanetliyeceksin? Nasıl kınayacaksın? Bi ülkeyi lanetlemek için bile olsa, biraz ilişkin olması lazım. Elçiyi göndermek de nafile ben size söyliyim.. Elçiyi bugün gönderirsin, hooop yarın daha sen ne olduğunu anlamadan bi yerden gene gelir. Oysa lanetleme öyle mi ya? Arkadaşlar kimi lanetler var, yüzlerce yıl sürüyor. Az buz bir şey değil, lütfen hafife almayalım...” Uluslararası diplomaside bu tür göstermelik hareketlerin hemen anlaşılacağını ve ülkeleri komik duruma düşüreceğini de iddia eden Davutoğlu, “Ya şimdi demiyim diyorum ama.. Allah aşkına Şili'nin ne ticari ilişkisi varmış İsrail'le, bütün ülkeyi Ariel'le mi yıkıyolarmış?” derken, doğru tepkinin nasıl verildiğini görmek isteyenler için Başbakan Erdoğan'ı işaret etti. “Bakın bugün ne diyor Başbakan'ımız: ‘Kadınlarımız, nasibini bulunca seçici olmasınlar...’ Yani demek istiyor ki, zalim İsrail'i peyderpey boğmak için hemen üreyin... Tepki budur işte yaa..." diyen Davutoğlu, Tayyip Erdoğan için bütün gazetecilerden 1 dakikalık saygı duruşunda bulunmalarını istedi. Saygı duruşunun ardından son bir kez daha Şili ve Venezüella’ya çıkışan Davutoğlu, “Velhasılı kelam, görüyoruz ki bunlar hep göstermelik tavırlar arkadaşlar. Adamsan, delikanlıysan Başbakanını yolla Gazze'ye... Hadi yolla... Ohoo hani Şili? Hani Venezüella?” demesinin ardından basın toplantısını şu sözlerle noktaladı: “Bakın biz Sayın Başbakanımızı yollıcaz. Kaç defa söyledik bunu ama zamanını belirtmiyoruz. Neden? İşte bu, Ortadoğu gibi bir coğrafyada lider ülke olmanın getirdiği istihbarat ve diplomasi deneyimi... Ben size söyliyim bu Şili’yle Venezüella bu tecrübesizlikle çok yaşamaz böyle ha... En geç 6 aya gidici gibime geliyorlar benim...”