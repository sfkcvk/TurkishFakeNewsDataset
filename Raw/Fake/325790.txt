Milli Eğitim Bakanı İsmet Yılmaz'dan 'Cihat' Konusunun Müfredata Eklenmesiyle İlgili Rahatlatan Açıklama: ''Neyi öğretebilmişiz ki onu öğretelim?'' Evrim konusunun çıkarılıp, Atatürk'le ilgili bölümlerin azaltılmasıyla gündeme gelen yeni müfredatla ilgili eleştiriler son olarak 'Cihat' konusunun da eklenmesiyle iyice alevlenirken, Milli Eğitim Bakanı İsmet Yılmaz'dan rahatlatan açıklamalar geldi. Son Uluslararası Öğrenci Değerlendirme Programı (PISA) sınavı sonuçlarına göre Türkiye'nin 72 ülke içinde 50. olduğunu hatırlatan Yılmaz, "Verdiğimiz eğitimin çapı ortada. Okuma yazma ve biraz da 4 işlem dışında herhangi bir şey öğretebildiğimiz pek söylenemez. Cihat'ı müfredata eklesek ne olur eklemesek ne olur? Sanki diğerlerini öğrettik de..." derken, zaten aklı ve azcık parası olan hiçkimsenin çocuğunu devlet okuluna emanet etmediğine dikkat çekti. Yeni müfredatla ilgili eleştirileri haksız ve insafsız olarak değerlendiren Bakan Yılmaz, "Adeta çocuklara ilk ve ortaöğretimde herhangi bir şey öğretebiliyormuşuz gibi bir hava oluşturuldu. Duyan da sanacak ki işleyen bir Milli Eğitim sistemimiz var. Gerçekten hayret edilecek bir durum" sözleriyle Bakanlığı üzerinde bir algı operasyonu yapıldığını ifade etti. Yılmaz, PISA testindeki başarısızlığın yanında Türkiye'nin OECD Eğitim Endeksine göre 38 ülke içinde sondan 4. olduğuna dair belgeleri de basın mensuplarına gösterek şöyle devam etti: "Açıkca görülüyor ki Milli Eğitim Bakanlığı olarak çocukların eğitimi ve kültürel gelişimi üzerindeki etkimiz bugün ortalama bir Youtuber'dan çok daha az. Bizim olayımız senede iki kere her öğrencimize takdir-teşekkür belgesi dağıtıp ailelerinin sosyal medya hesaplarından paylaşarak gururlanmasını sağlamak. Onun dışındaki eğitim-öğretim gibi konular bizi çok da bağlamıyor. Bu müfredat işini de böyle önceden basına duyurduğumuz için olay oluyor aslında bakmayın siz. Yoksa hiç haber vermeden bütün müfredatı değiştirip çocuklara 8 sene sadece Kayseri bölgesi yöresel yemeklerini öğretsek kimsenin ruhu duymaz. Biraz da iyi niyetimizin kurbanı oluyoruz..." Cihat konusunun müfredata eklenmesinin de bu bağlamda herhangi bir şeyi değiştirmeyeceğini, en fazla Cihat'a meraklı olan çocuklar varsa onları bu düşünceden soğutmaya yarayacağını belirten Milli Eğitim Bakanı, "Zamanı geldiğinde kullanmak üzere cihatçı yetiştirme işini dizilerle falan hallediyor zaten TRT'deki arkadaşlar. Bizim alanımız değil o" sözleriyle de tüm velileri müsterih olmaya davet etti.