Bugüne Dek MİT Tarafından Fişlenmemiş Tek Kişi Olan Erdi Kalaba (32), Hakkındaki Tüm Bilgileri Kamuoyuyla Paylaştı Son yıllarda Türkiye'deki istihbarat çalışmaları doğrultusunda fişleme iddiaları gitgide artış gösterirken, tüm çabalarına rağmen kendisinin fişlenmediğini belirten Erdi Kalaba (32) sonunda isyan etti. İçişleri Bakanlığı'nın önüne gelerek tek kişilik protesto eylemi yapan Kalaba, ''Buradan tüm istihbarat ve emniyet teşkilatlarına sesleniyorum. Benim fişlenmememin arkasındaki kişi veya kurumlar kim? Neden ben de her Türk vatandaşı gibi fişlenmiyorum. Fişleyin beni. Beni fişleyeceksiniz!!!'' şeklinde ifadeler içeren basın açıklamasını kamuoyu ile paylaştı. Bu sabah İçişleri Bakanlığı'nın Ankara'daki binası önüne gelen Erdi Kalaba, öncelikle dini ve siyasi görüşleri gibi bilgileri içen broşürleri yoldan geçen vatandaşlarla paylaştı. ''İyi okuyun.. Herkes iyi okusun.. Benim ne olduğumu herkes iyi okusun'' diyerek elindeki kağıtları dağıtan Kalaba, kimsenin kendisini adam yerine koymadığından yakındı. 32 yaşına gelmesine rağmen şu ana dek kimsenin ilgisini çekmeden işi ve evi arasında gitmesinin kendisinin de şüphesini çektiğini ifade eden Kalaba, ''Yahu, insan 'Bu adam ne işler karıştırıyor' diye bir merak eder. Bu nasıl bir istihbarat anlayışıdır. Benim yasadışı işler karıştırmadığımın hesabını kim verebilir?'' dedi ve daha sonra sözlerine şöyle devam etti: ''Kaç defa bizim evin oradaki esnafa sordum. 'Abi' dedim.. 'Beni takip eden, soran soruşturan var mı?' dedim.. Ama yok yok yok.. Koca Türkiye Cumhuriyeti'nde bir kişi de çıkıp beni fişlememiş. Sırf bu yüzden esnafla da aram bozuldu, hiçbiri almıyo beni kapıdan içeri. Fakat keşke sadece esnafla aram bozulsa, psikolojim daha beter biçimde bozuldu. Geçen gittim MİT'in kapısında 6 saat bekledim, gelene gidene dik baktım, bir paket sigara içtim. Birisi de apar topar beni karanlık bi odaya götürüp 'Sen de kimsin hemşerim' diye sorguya çekmedi. Bu kadar mı zararsız görünüyorum ya dışarıdan? Gerçekten bu mu yani?'' Bir süre etrafta kendisini dinleyen vatandaşlara, ''Ya gerçekten soruyorum, sizce nasıl bir insana benziyorum?'' şeklinde sorular yönelten Erdi Kalaba, tatmin edici cevaplar alamaması üzerine konuşmasına kaldığı yerden devam etti. Dışarıdan uysal biri gibi duruyor olabileceğini ancak belki de birilerinin adamı olduğunu iddia eden Kalaba, ''Kimse birilerinin adamı olmadığımı iddia edemez. Neden? Çünkü araştırmadınız, gerek görmediniz. Ama ya ben de birilerinin adamıysam?'' derken, tüm bunların araştırılmasını isteyerek, kendisinin daha fazla elini kolunu sallaya sallaya toplum içinde gezmemesi gerektiğinin altını çizdi. İnsanların sürekli olarak "Fişlenmeyecek ne yapmış olabilir acaba" der gibi yüzüne bakmalarından da şikayetçi olan Erdi Kalaba, fişlenmek adına kendi başına yürüttüğü çalışmaların bürokratik engellere takıldığına değindi. Son olarak, bu akşam uçağı ile İzmir'e gideceğini sözlerine ekleyen Kalaba, ''Buyrun, uçak biletlerim burada. Acaba ne işim var benim İzmir'de? Maksadım ne ve ne işler çeviriyorum? Kimse bu konuların üzerinde durmadı mesela'' derken, ne işler karıştırdığının ortaya çıkarılması için takip edilmesi gerektiğini söyleyerek bakanlık binası önünden ayrıldı.