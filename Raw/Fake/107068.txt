Yurtdışından Elektronik Eşya Siparişi Verdikleri Tanıdıklarını Karşılamaya Giden Vatandaşlar, Atatürk Havalimanı'nda İzdihama Sebep Oldular Yaz mevsiminin gelmesiyle birlikte Atatürk Havalimanı Dış Hatlar Geliş Terminali yine bildik görüntülere sahne oluyor. Bu yıl da dünyanın çeşitli ülkelerinde yaşayan akrabaları ve arkadaşlarına sipariş ettikleri cep telefonu, laptop, fotoğraf makinesi ve oyun konsollarını karşılamak isteyen binlerce kişi terminal binası önünde uzun kuyruklar oluştururken, izdiham nedeniyle çok sayıda vatandaş da ezilme tehlikesi yaşadı. Güvenlik görevlilerinin giriş-çıkışları güçlükle sağladığı terminalde, sayısı 2 katına çıkarılan gümrük görevlileri de bagaj kontrollerini ancak uzak mesafeden göz ucuyla gerçekleştirebiliyor. 
 
 
 
8 yıldır ABD'de yaşayan Nejla Pakdemir (34), getirdiği elektronik aletleri sahiplerine güçlükle de olsa ulaştırabilen şanslı vatandaşlarımızdan. Çıkan arbede sırasında ayak bileği incinen Pakdemir, Atatürk havalimanının revirinde basına yaptığı kısa açıklamada "Ne olduğunu anlamadan kendimi 20 kişilik bir grubun arasında buldum. Her yönden üzerime doğru geliyorlardı. Bir an paniğe kapıldım. Yanımda bulunan ne kadar elektronik alet varsa yere bırakıp koşmaya başladım. Kendi şahsi cep telefonum bile gitti. O ara düşüp ayağımı burktum ama buna da şükür." şeklinde konuştu. 
 
Türkiye'ye geleceğini sadece yakın çevresine haber etmesine rağmen Facebook'uydu, mail'ıydı filan derken öğrenmeyen kalmadığını belirten Pakdemir, "herkesin istediğini alsak gümrüğe takılıyoruz, birinin siparişini unutsak eşi dostu küstürüyoruz" derken, sırf bu yüzden çok özlediği memleketine gelirken ayaklarının geri geri gittiğini de sözlerine ekledi. 
 
24 yıldır Almanya'da yaşadığını kaydeden gurbetçi Osman Kuloğlu (52) ise "Babam rahatsızlanınca biz de son anda atlayıp geldik, kimseye haber veremedik" gibi bahanelerle ancak son birkaç senedir sipariş yükünden kurtulmanın yolunu bulduklarını itiraf etti.
 
 
 
Atatürk Havalimanı'nda Amerika'dan gelecek olan i-phone'u için bekleyen Erhan Durmuş (28), yakın bir arkadaşının kuzeni Amerika'da okumaya başladığından beri artık Türkiye'de elektronik alet alışverişi yapmadığını dile getirdi. İhtiyacı olmasa bile sırf bu fırsatı kaçırmamak için çeşitli siparişler verdiğini ifade eden Durmuş, "Valla büyük kolaylık, nereden baksanız buradakinin yarı fiyatı her şey. Başlarda epey bir utanıp sıkılıyordum ancak bir yerden sonra o da kalmadı. Arkadaşımın kuzeninin gelmesine 3 ay kala hal hatır sormaya, 'Abi en güzelini sen yaptın, Türkiye'de yaşanmaz valla' falan demeye başlıyorum" dedi ve ekledi: "O da sağolsun biraz telefon, biraz mesaj trafiğinden sonra yarım ağızla da olsa gelmeden önce bir şey isteyip istemediğimi soruyor. Bizim insanımız bir başka gerçekten..."
 
 
 
Atatürk Havalimanı Güvenlik Birimi Şefi Ersin Özbükey ise vatandaşları getirdikleri elektronik aletleri dolandırıcıların eline kaptırmamaları konusunda uyardı. "Çok fazla vatandaşımız 'Hoşgeldin canım abicim, getirebildin mi bizim laptopu?' diye soran dolandırıcılara, laptopları çıkarıp direkt vererek mağdur duruma düşüyorlar" diyen Özbükey, gelen yolcuların gerekirse havaalanında kimlik kontrolü yaptıktan sonra imza karşılığında siparişleri teslim etmelerini tavsiye etti.
 
Önümüzdeki üç ay boyunca yurtdışından gelecek olan vatandaşların toplam 20.000 adet elektronik eşyayı bavullarına sığdıracağı tahmin edilirken, Türkiye İthalatçılar Birliği'nin de konu hakkında en kısa zamanda yazılı bir açıklama yapması bekleniyor.