Sınırda Bayram Coşkusu: El-Kaide Militanları Suriye'deki Yakınlarıyla Hasret Giderdi... Suriye’de devam eden çatışmalar nedeniyle bu yıl sönük geçeceği düşünülen sınırda bayramlaşma töreni, iki taraftaki El Kaide militanlarının katılımı sayesinde yine coşkulu görüntülere sahne oldu. Sabah saatlerinden itibaren sınıra akın eden binlerce El Kaide’li diğer tarafta kendilerini bekleyen arkadaşlarıyla hasret giderirken, bir grup militanın birbirlerine teller üzerinden sarma ve kavurma atması sırasında araya karışan bir el bombasıysa az kalsın sevince gölge düşürüyordu. Türkiye-Suriye sınır boyunda her yıl yaşanan bayramlaşma coşkusuna bu yıl El Kaide militanlarının duygu dolu kavuşması damga vurdu. Antakya'dan Urfa'ya dek sınırın her iki tarafında toplanan El Kaideliler, bu özel günün hatırına sembolik olarak bu kez sınırı geçmeyip birbirleriyle teller arkasından bayramlaştılar. Kestikleri kurban etlerinden birbirlerine ikram eden örgüt üyeleri sık sık "Beyler bu sefer hayvan kestiniz değil mi? Başka et yedirmeyin şimdi bize?" şeklinde şakalaşırlarken, bazı etlerin gerçekten hayvan eti olmadığının anlaşılması ise yer yer ufak gerginliklere neden oldu. Bayramlaşma sırasında El Kaide militanlarının sohbetlerinde ana konu ise iki ülke arasındaki sınırdı. Normalde ellerini kollarını sallayarak geçtiklerdi sınırı bugün için sembolik olarak ihlal etmediklerini söyleyen örgütün Türkiye sorumlularından Abidin Hureyni, eylemin amacını da şu sözlerle aktardı:  "Evet belki pratikte çok bir anlamı yok ama yine de biz buradaki tellerin kulelerin falan da komple gittiği, sınırların kalktığı özgür bir dünya hayal ediyoruz. Siz de görüyorsunuz işte, oranın El Kaidelisiyle buranınkinin hiçbir farkı yok. Dilimiz, dinimiz, türkülerimiz, mühimmatlarımız bile bir. Zaten akşamüstleri falan iki grup yer değiştiriyor yoruldukça... Bu tel örgüler, bu gümrükler niye? Şundan soruyorum, sizce de saçma olmuyor mu biraz? Boşa mesai yani. Gene siz bilirsiniz de..." El Kaide’nin Suriye kanadı adına konuşan Ömer Bin Nasrullah da bu yıl sınırda yaşanan bayramlaşmanın öncekilere göre çok daha anlamlı olduğunu vurguladı. "Eskiden bir tek iki taraftaki Kürtler bayramlaşıyordu. Bugün baktığınız zaman Çeçen'i, Türk'ü, Somalili'si, Iraklı'sı, Yemenli'si burada tek yürek olmuş aynı coşkuyu paylaşıyor..." sözleriyle örgütün kozmpolit yapısına dikkat çeken Bin Nasrullah, örgüt içinde en az 20 farklı lehçede tekbir getirildiğini ifade etti.  Bin Nasrullah; dilleri, ırkları, renkleri farklı olan insanların El Kaide içinde kimi zaman tek bir satır ya da pala, kimi zaman da bir havan topu etrafında bütünleştiğini belirtirken, bugün yaşanan manzaranın emperyalist güçlerin eseri olan yapay sınırlara en anlamlı cevap olduğuna da vurgu yaptı. Büyük bir coşkuya sahne olan kalabalık bayramlaşma töreni sırasında yaşanan ufak bir kaza ise az daha sevince gölge düşürüyordu. Tellerin üzerinden atılan sarma, börek ve kavurma yığınları arasına kazara karışan taarruz tipi bir el bombası, Urfa'nın Ceylanpınar ilçesinin dış mahallelerinden birine düşerek 3 kişinin ağır yaralanmasına neden oldu. Derhal hastaneye kaldırılan şahısların sıradan T.C vatandaşı olduğunun anlaşılmasıyla olay ucuz atlatılırken, bayramlaşma coşkusu daha sonra tüm hızıyla kaldığı yerden devam etti.  Sembolik sınır bayramlaşmasının sona ermesinin ardından bayramın 3. gününden itibaren El Kaide militanlarının yine gümrük kapısının yan tarafındaki açıklıktan geçiş yaptıkları eski sisteme dönmeleri bekleniyor.