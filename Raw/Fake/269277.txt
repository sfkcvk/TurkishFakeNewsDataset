AKP'de Yeni Yıl Heyecanı: 12. Geleneksel En Yersiz Yılbaşı Açıklaması Yarışmasını Bu Sene Kim Kazanacak? Türkiye yeni bir yıla daha hazırlanırken, AK Parti kadroları ve devlet kurumlarında da yılbaşı kutlamaları ile ilgili olarak en acayip çıkışı kim yapacak telaşı hakim. Bu sabah Bartın İl Eğitim Müdürü Yaşar Demir'in "Hıristiyanlık propagandası olan noel-yılbaşı kutlamalarının çocuklarımızın bilinçaltını işgal etmesine fırsat vermeyerek, milli bir hassasiyet sergileyeceğiniz için şimdiden teşekkür ederim" mesajıyla startı verilen şenlikler için çok sayıda AKP'li ve bürokrat şimdiden kamuoyuna seslenme yarışı içerisine girdi. 31 aralık günü mesai bitimine kadar sürecek büyük yarış sayesinde tüm Türkiye bir kez daha  "Hristiyan propagandasına hayır" ile "Ya biz noel'i kutlamıyoruz, yeni bir yıla giriyoruz" benzeri tartışmalara yelken açarak kendi çizgisinden ödün vermemiş oldu. Bu senenin yılbaşı konulu ilk yersiz açıklamasını yapan ismi olan Bartın İl Eğitim Müdürü'nün hiç değilse 'En iyi çıkış yapan bürokrat' ödülüne ulaşmasına kesin gözüyle bakılırken, AKP kanadından yapılan bir açıklama ile yarışmanın bu seneki ödülleri de belirlenmiş oldu. Bu seneki birinciye 1 adet araba, ikinciye İstanbul 3. bölgeden 21. sıradan milletvekili adaylığı ve üçüncü olacak yarışmacıya da AKP döneminde yapılmış AVM'lerde geçerli  250 liralık hediye çeki verileceğinin açıklanmasının ardından kamuoyuna yansıyan ilk demeçler de şu şekilde oldu:  Ben herkesin atladığı bir noktaya dikkat çekmek istiyorum. Bakınız Noel Baba'nın geyikleri nasıl sıralanıyor? Paralel.. Kendisinin de zamanında Demre'de yaşarken yargı süreçlerine müdahale ettiğine ilişkin, hakimlere kimi hediyeler verdiğine ilişkin kanıtlar var. Kutlamayı bırakın, bir an önce adalete teslim edilmeli...  Hristiyan adetini Yahudilerle birlikte Sayın Cumhurbaşkanımızdan özür dilemek zorunda kalan Siyonist İsrail'in Gazze'de Müslümanları bombalaması daha tazeyken kızlı erkekli kimbilir belki de 22:00'dan sonra Kabataş'ta bir büfeden deri montlarla zorla aldıkları içkileri aksırana tıksırana kadar içip sonrasında ya kürtaj olup ya da hamile haliyle hiç utanmadan sokağa çıkarak 3 gün sonra da güya ekmek almaya giden küçük yaşta teröristlerin anma eylemlerine giderek hükümetimizi yıpratıp o 3. köprüyü yaptırmak istemeyenlerin kutlayacağı yılbaşını si... pardon... Kutlamayın...  Valla biz bu sene hanımla Hicri Yılbaşı'nı kutladık. Gene mandalina soyup soyup verdi. Hiçbir şey değişmiyor yani aslında. Ben bütün gençlerimizi Hicri'yi kutlamaya davet ediyorum.  Hayır ben anlamıyorum neyi kutluyorsunuz? Naapıyorsunuz dışarda? Eş dost toplanıp sohbet mi ediyorsunuz? Çıkıp aşırı mı eğleniyorsunuz? Çok mu mutlu oluyosunuz? En unutulmaz olanı Zeynep'lerde girdiğiniz 2012 miydi? Öğrenciyken falan ne mi eğlenirdiniz? Çok mu içtiniz? Yapmayın ya... Lan doğru söyleyin güzel mi geçiyor? Ben ANAP'lıydım aslında eskiden...  Valla şimdi ben ne dersem yalan olur, önce bir Cumhurbaşkanımız bir şey söylesin de ben zaten üzerini tamamlarım onun...