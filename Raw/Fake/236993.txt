Tuzlama Çalışmaları İçin Aldığı 30 Ton Tuz Elinde Kalan İstanbul Büyükşehir Belediyesi, Turşu İşine Girmeye Hazırlanıyor Beklentilerin aksine şu ana dek oldukça sıcak ve güneşli geçen kış mevsimi hem İstanbul Büyükşehir Belediyesi'ni, hem de İstanbulluları zor durumda bıraktı. Kış öncesi yoğun kar yağışına önlem olarak 30 ton tuz alımı yapan İBB, tuzun bir kısmını vatandaşlara dağıtırken; kalanını ise İSTURŞ projesi kapsamında değerlendirmek için düğmeye bastı. Bugün görkemli bir törenle basılan ilk turşuların 30 Mart seçimlerine kadar hazır hale getirilip, dağıtılması planlanıyor. Elde kalan tuzları değerlendirmek için Sultanbeyli'de kurulan İSTURŞ tesisinin açılış törenine Başbakan Erdoğan, AKP'li bakan ve vekiller, Büyükşehir Belediye Başkanı Kadir Topbaş ve seçkin davetliler katıldı. Açılış konuşmasını yapmak için kürsüye gelen Kadir Topbaş, ''Bugün Ocak 17 ve havayı görüyorsunuz arkadaşlar. Hiç önlem almasak kar kış kıyamet kopardı ama her türlü hazırlığı yaptık ya.. Sırf gıcıklığına kar yağmaz...Yaradanın gücüne gitmesin ama yani...'' sözlerinin ardından kurdela kesimi için Başbakan Erdoğan'ı sahneye davet etti. Alkışlar eşliğinde tesisin açılışını gerçekleştiren Recep Tayyip Erdoğan, gitmesi gereken 28 açılış daha olduğu için çok fazla kalamayacağını belirterek konuklardan özür diledi. "Fazla vaktinizi almayacağım, iki üç savcı var, siz onları yuhalayın, ben de musadenizi isteyeyim..." diyen Erdoğan, İSTURŞ'un İstanbul halkına hayırlı olmasını dileyerek apar topar törenden ayrıldı. Başbakan'ın arından konuşmasına kaldığı yerden devam eden Başkan Topbaş ise, yeni tesisleri sayesinde İstanbullular'ın turşu problemine son verdiklerinin altını çizdi. ''Belediyecilik sadece metro yapmakla, köprü yapmakla olmaz. Gerekiyosa turşu kurup, halkına dağıtacaksın...'' diyen deneyimli Belediye Başkanı, en geç 30 Mart'a kadar tüm İstanbullular'ın turşusunun hazır olacağı konusunda teminat verdi. Bir türlü gelmek bilmeyen soğuk ve yağışlı havalar sadece İstanbul Büyükşehir Belediyesi'ni değil, aynı zamanda vatandaşları da olumsuz yönde etkiliyor. Karın tadını çıkarmak için sabırsızlanan çocuklardan, kar fotoğrafı çekmek için bekleyen binlerce instagram kullanıcısına dek yaşanan yüzlerce mağduriyet hikayesinden bazıları ise şöyle: - Bir aydır her sabah soğuk olacağı endişesiyle içlik giyerek işe giden Erhan Aytekin adlı vatandaş, geçtiğimiz hafta Avcılar durağından bindiği metrobüste eriyerek can verdi... - Güzel ve güneşli havayı fırsat bilip pikniğe giden İstanbullular, bu süreçte yaklaşık 10’ar kilo alırken, bir kısmı da halk arasında "mangalcı hastalığı“ olarak bilinen gut hastalığına yakalandı. - Soğuk havaların etkisini göstermemesi, doyasıya kış depresyonu yaşayamayan vatandaşları da vurdu. Battaniye altında kahve içip, kitap okuyarak depresyona girmek isteyen bir grup Cihangir sakini Erzurum'a göç etmek zorunda kaldı. - Aldıkları kış lastiklerini iade etmek isteyen vatandaşlarla satıcılar arasında yer yer gerginlikler yaşanmaya devam ediyor. - Karın keyfini çıkaramayan Bostancı'lı bir grup çocuğun çamur savaşı yaralanmalara yol açtı. Yol ortasına yapılan çamurdan adamsa belediye ekiplerinin çabalarıyla yıkıldı. - Barajlardaki doluluk oranının azalması sonucunda, baraj gölünün boyu geçen yerlerinde gizlice sevişen 14 kadar çift ansızın açığa çıktı. - Şile Hayvanat Bahçesi'nde henüz kış uykusuna yatamayan sevimli boz ayı boncuk, günde 18 kiloluk et performansıyla hayvanat bahçesinin kış bütçesini tüketti. Ödenek gelene kadar idare etmesi için kendisine yan kafesten bir adet lama ikram edildi.