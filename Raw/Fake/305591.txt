Almanya'nın Ermeni Soykırımı Yasasını Kabulünden Sonra Boykot İçin Mercedes'ini Yakacak Babayiğit Arayışı Başladı Almanya Parlamentosu'nda bugün kabul edilen Ermeni Soykırımı Yasası’nın ardından Türkiye’nin dört bir yanından çok sert tepkiler gelmeye devam ediyor. Ankara’da kalabalık bir kitle Büyükelçilik önünde protestoya başlarken alınan boykot kararı içinse henüz Mercedes’ini feda edecek bir cesur yürek bulunamadı. Türkiye’yi ayağa kaldıran haber bugün öğle saatlerinde Almanya’dan geldi. Parlamento’nun Ermeni Soykırımı Yasası’nı kabul etmesiyle beraber tüm yurtta vatandaşlar sokaklara döküldü. Protestoların ilk adresi ise Ankara’daki Almanya Büyükelçiliği oldu. Elçilik önünde toplanan öfkeli kalabalık adına ilk açıklamayı Sözde Ermeni Soykırımını Red Platformu Sözcüsü Muammer Yunak gerçekleştirdi. “Bugün maalesef bir ülkenin daha bu yanlışa düştüğünü görüyoruz” diyen Yunak, Almanya’yı boykot da dahil olabilecek en sert yöntemlerle kınayacaklarını ilan etti. Konuşması sık sık sloganlarla kesilen Platform Sözcüsü, “Yalnız arkadaşlar bakın saatlerdir bağırıyoruz fakat sizin de dikkatinizi çekmiştir ki protestomuzda görmek istediğimiz kimi şeyler hala eksik” diyerek özeleştiride de bulundu. Gittikçe sinirlenen Yunak, şöyle devam etti: “Beyler bakın eylem diyoruz, boykot diyoruz fakat şu ana dek sadece bir tane Grundig buzdolabı geldi alana yakılmak üzere. O da 1976'dan kalma. Lütfen ama yani. Bu işin bir temsil değeri var. Gerçekten dünya basınına bu Grundig'le mi çıkalım istiyorsunuz? Allah kahretmesin deepfreeze'i bile yok, buzluk karlanma yapmış. Bu alev almaz be alev... Yok bu bir Mercedes? Hani nerde pati çektiğiniz BMW’ler?” Konunun bir anda otomobillere gelmesinin ardından kitle sessizliğe büründü. Önlerde bulunan kimi protestocuların yer yer kalabalığı yararak yavaşça elçilik önünden ayrıldığı görülürken, bazı Adidas sahipleri de “Yok ya, pazardan aldım valla taklit” diyerek savunmaya geçti. Ankara’da tüm bunlar yaşanırken yurdun geri kalanındaysa öne çıkan gelişmeler şöyle oldu:  İzmit Oto Sanayi Sitesi’nde Alman ürünlere boykot kararının ardından vidalara dek bırakmak zorunda kalan esnaf, günü cam silerek geçiriyor.  Alışkanlıktan İsrail Konsolosluğu’nun önüne giderek yere kola döken bir grup polisin yerinde uyarısı ile kimseye fark ettirilmeden sessiz bir biçimde dağıtıldı.  Euro 2016'da Almanya şampiyonluğuna 150 TL basan ve çeşitli ortamlarda Alman Milli Takımı’na övgüler düzen Fatih Karademir (24), kahvehaneye “Fransa aslında kupanın sürprizi” sözleriyle girdi.  Almanya’ya dair her şeye yönelik protesto kararı alan Vatan Partisi Samsun İl Örgütü, kütüphanelerinde bulunan Marks eserlerinin yakmalarının ardından MHP’ye katıldı.  Şehir merkezinde temsili olarak sarışın bir vatandaş dövüldü. Ramazan öncesinde böylesine bir antrenman fırsatı bulan Erzurumlular memnuniyetlerini dile getirdi.  Almanya’yı protesto etmek için tam olarak ne yapacaklarını kestiremeyen İzmirliler bir süre 10.Yıl Marşı söylemelerinin ardından dağıldı.  Eylemlerini dünyaya duyurmak isteyen vatandaşlar, Xhamster’ın German kategorisine yüklenerek siteyi hacklemeye çalıştı. Protesto dakikalar geçtikçe bilinmeyen sebeplerle sönümlendi.