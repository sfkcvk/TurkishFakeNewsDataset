1-7 Mayıs ''Eski sevgiliyi yoklama amaçlı yollanan SMS'ler'' İstatistiği Açıklandı: Geri Dönüş Oranı %4 Nisan ayından itibaren başlayan yeni sevgili bulma sezonundan eli boş dönen yüzbinler, Mayıs'la birlikte rotayı tekrar eski sevgililerine çevirirlerken, ilk hafta itibariyle yollanan "naber? aklıma geldin : )" SMS'leri yine hayalkırıklığı yarattı. Türkiye GSM Operatörleri Birliği tarafından açıklanan 1-7 Mayıs tarihli istatistiklere göre eski sevgiliyi yoklama amaçlı gönderilen "uyudun mu?", "rüyamdan seni gördüm iyisin di mi?", "geçen Kadıköy'de fal baktırdığımız yere gittim, ne eğlenmiştik o gün ya :))))" tarzı SMS'lerde geri dönüş oranı %4'lerde kalırken, başarı oranı en düşük SMS geçtiğimiz yıllarda olduğu gibi bu yıl da %0.2'yle "özledim :(" oldu. 1-7 Mayıs Arası "Eski sevgiliyi yoklama amaçlı gönderilen SMS'ler" Raporu'nun değerlendirmesini yapmak adına basın mensuplarının karşısına çıkan Türkiye GSM Operatörleri Birliği Başkanı Şamil Yurdal, her yıl bu dönemde yoğunlaşan SMS hareketliliğinin kendileri için şaşırtıcı olmadığını kaydetti. Yurdal, "Ne yazık ki güzel havalar gençlerimizi olmayacak işlere sürüklüyor. Bilhassa belli saatte, belli promil alkolle atılan SMS'lerde geri dönüş oranı iyice dibe vuruyor" derken, geçtiğimiz Cuma gecesi, saat 00.00 sularında Nevizade civarında başlayan mesajlaşma sürecini de ibret olması amacıyla basın mensuplarıyla paylaştı: 00.00 - uyudun mu? 
00.12 - ya öylesine mesaj atmıştım, arkadaşlarla nevizade'deyiz, aklıma geldin birden 
00.44 - düş sokağı sakinleri çalıyo şu an... 
01.17 - hani demiştik ya 30'umuza kadar kimseyi bulamazsak evlenelim biz diye eheh 3 sene kaldı :))) 
01.18 - şakaydı ha sakın yanlış anlama hani onu konuştuk diye 
02.20 - martılaaar ağlardııı çöplükleeerdeee :( 
03.15 - taksitdeyjim merraklanmazdf ) 
04.02 - börkjh... Özellikle son mesaja herkesin dikkat etmesini isteyen Şamil Yurdal, "Evet son mesaj "börkjh" olmuş arkadaşlar. Yani zaten kızcağız uyanıp buna ne yazsın? Takdiri size bırakıyorum" ifadelerine yer verdi. İstatistiklerde dikkat çeken bir diğer madde ise "yanlışlıkla atılmış süsü verilen SMS'ler" oldu. Ağırlıklı olarak "Tamam görüşürüz ;)", "Ben geldim siz ne taraftasınız?", "Pardon ya burası çok gürültülü, çıkıtşa ariym mi ben seni?" gibi içerikler taşıyan ve başarı oranı % 0.01 civarında olan bu SMS'lerin halen ısrarla gönderilmeye devam edildiğini belirten Yurdal "Mayıs'ın ilk haftası itibariyle bu yolla attığı mesaja karşılık alabilen tek kullanıcımız Ankara'dan O.E. (27) olmuş. Onun aldığı yanıt da ne yazık ki sadece kuru bir 'Salak!'tan ibaret..." sözleriyle çarpıcı tabloyu bir kez daha gözler önüne serdi.  Eski sevgiliyi kıskandırma amaçlı yanlışlıkla atılmış gibi yapılan "Tamam canım, Cumartesi gece Anjelique'de görüşürüz ;)" tarzı SMS'lerin karşı tarafta "Zamanında iyi kurtulmuşum bu maldan" düşüncesi oluşturmak dışında bir fonksiyonu olmadığının da altını çizen Şamil Yurdal, "Ha gerçi biz çok gülüyoruz onlara, siz yine de arada yollayın belki bi işe yarar... ahahah mal yaa" diyerek, kullanıcılara moral aşılamayı da ihmal etmedi.