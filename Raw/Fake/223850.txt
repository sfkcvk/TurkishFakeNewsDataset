Suriye Konusunda Türkiye'nin Hiçbir Zaman Savaş Çağrısı Yapmadığını Belirten Ahmet Davutoğlu: ''Oha! Hala beni dinleyen var mı ya?'' Dışişleri Bakanı Ahmet Davutoğlu, sabah saatlerinde Suriye ile ilgili olarak söylediği “Türkiye hiçbir zaman savaş çağrısı yapmadı” sözlerinin bir anda gündeme düşmesinin ardından konuya açıklık getirmek üzere bir kez daha gazetecilerin karşısına geçti. Davutoğlu, “Şimdi ben mesela burada birşey diyorum, siz de gidip onu gazeteye falan koyuyosunuz öyle mi? Onca şeyden sonra yani? Allah Allah, bi yaşıma daha girdim...” derken, hala sözlerini ciddiye alan birilerinin bulunmasının kendisi için de hoş bir sürpriz olduğunu ifade etti.  Bu sabah, Dışişleri Bakanlığı’nda Nikaragua Dışişleri Bakanı’yla gerçekleştirdiği toplantının ardından Suriye konusunda gazetecilere “Türkiye hiçbir zaman savaş çağrısı yapmadı” diyerek bir anda gündeme oturan Ahmet Davutoğlu, düzenlediği ikinci bir toplantıyla konuya dair önemli açıklamalarda bulundu. Sözlerine “Valla sabah işte Nikaragua’dan biri geldi dedi çocuklar, zaten uzun zamandır öyle herkesin bildiği devletler değil de böyle daha ilk anda akla gelmeyecek, nasıl desem, afedersiniz itin öldüğü yerdeki ülkeler geliyolar bana… Neyse, onunla oturduk ettik işte, çaydı kahveydi derken oraları da pek bilmediğim için sohbet açılsın diye sordum sizin komşular kim, bizimkiler şunlar diye… Ordan aklıma geldi ya dedim Suriye’de bişeyler oluyodu. O sözlerim böyle bir sohbetten çıkmadır yani” diyerek başlayan Davutoğlu, konunun bir anda nasıl olup da bu kadar büyüdüğüne anlam veremediğini belirtti. “Neyse toplantı bitti etti, ben odama geçtim, Facebook’a bakıyodum tam, bizim liseden arkadaş var Kemal, baktım o mesaj atmış ‘Ooo Ahmetçim gastelerdesin bakıyorum da, anlayalım’ diye. A-a bi baktım hakkaten gazetelerdeyim yani. Gerçekten ilginç, normal şartlarda baya bi süre önce beni dinlemeyi bırakmış olmanız lazımdı. Ben nasılsa artık kimse dinlemiyordur, bi yerlerde kulağına çarpsa da oturup gazeteye yazacak kadar ciddiye almıyordur rahatlığıyla bi süredir öyle kafama göre takılıyodum” diyen Davutoğlu, "Lan bi saniye... Dün de bizim hanıma 'Maldivler'le ittifak kurup Irak'a falan bi yerlere savaş mı açsak? Hem müzakere falan derken bi gezmiş oluruz oraları da' demiştim, onu da yazmadınız di mi? Yemin ediyorum siz var ya yakacaksınız beni" sözleriyle de kısa bir süre panik yaşadı. Dışişleri Bakanı olarak hayatının genelde açılıştan davete, basın toplantısından uluslararası kongreye koşturmakla geçtiğini, bu tempo içerisinde her yerde bir şeyler söyleme zorunluluğu hissettiği için bir noktada ipin ucunun kaçtığını samimiyetle ifade eden Ahmet Davutoğlu “Ben gittiğim her yerde aklıma geleni söylüyorum diye siz şimdi kalkıp bunu illa yazmak mı zorundasınız? ‘Big brother is watching you’ derlerdi de inanmazdım. Vallahi öyleymiş. Demek bakan olunca insan iki dakka sesli düşünse bile haber oluyormuş” diyerek hayli meşakkatli bir görevi sürdürmeye çalıştığını vurguladı. Son olarak Avrupa’sından Amerika’sına birçok ülkenin artık kendisini dinlememesi sayesinde rahat bir dönem geçirdiğini kaydeden Davutoğlu, gazetecilere “Ya şimdi saçma olacak ama… Bu dediklerim de aramızda kalsa… Gerçi bu basın toplantısı di mi? Allah'ım, niye böyle yapıyorum ben?” ricasını iletmesinin ardından toplantıdan ayrıldı.