Dönemin Başbakanı Erdoğan'ın ''3 çocuk'' Tavsiyesi Sonucu Dünyaya Gelen Soner Balzak(12), Bugün Aile Ekonomisine Katkıda Bulunan Kocaman Bir Adam.. Bundan tam 13 sene önce yönettiği ülkenin ileride Gelişmiş Avrupa Ülkeleri gibi yaşlı bir nüfusa sahip olacağı korkusuna kapılan dönemin başbakanı Recep Tayyip Erdoğan, ülkenin genç nüfusa ve genç beyinlere ihtiyaç olacağı öngörüsüyle tüm vatandaşlara en az 3 çocuk sahibi olmaları konusunda tavsiyede bulunmuştu.  İstanbul-Pendik'te yaşayan Balzak Çifti de bu tavsiyeyi dinleyenlerden. Üç çocuk sahibi olan Mehmet-Kübra Balzak çifti, şimdilerde Erdoğan'ın tavsiyesini dinlemenin meyvelerini topluyor. 3 çocuk sahibi olma fikrine hiçbir zaman sıcak bakmadıklarını ama bundan 13 yıl önce eşiyle birlikte katıldıkları Büyük Sultanbeyli Mitingi'nde dönemin başbakanı Recep Tayyip Erdoğan'ın "3 çocuk yapın" tavsiyesinden etkilendiklerini ifade eden baba Balzak, "50 TL için saatlerce bayrak sallamak yerine eve gidip çocuk yapmak o an için çok mantıklı geldi" sözleriyle Soner'in dünyaya geliş öyküsünü aktardı.   İlk çocuğu 4+4+2, ikinci çocuğu 4+4+0 ve Soner'i de 4+2+0 okutabildiklerini ifade eden anne Balzak, Soner'in özel bir çocuk olduğunu iddia ederken, oğlunun daha 1 yaşındayken "1 lira", 2 yaşına geldiğinde de "nolur abi be, ne vuruyon be" gibi kendini ifade edecek kadar konuşmayı söktüğünü söylüyor. Soner'in çocukluktan beri arabalara merakı olduğunu ifade eden Kübra Hanım, "Soner yaşıtlarından farklı bir çocuktu. Diğer çocuklar oyuncak arabalarla oynarken, benim oğlum onların oyuncak arabalarının camlarını deterjanlı suyla yıkardı" diye de ekliyor.  Soner'in 6 yaşından beri profesyonel olarak araba camı sildiğini ifade eden baba Balzak'sa, son olarak 3.çocuk sahibi olma konusunda kararsız kalan çiftlere şu tavsiyede bulundu:  "Bakamayız, okutamayız falan diye düşünmeyin. Kimin çocuğu okuyor allasen? Ülkede eğitim var da biz mi alamıyoruz. Ayıptır söylemesi, ailede en çok gelir elde eden fert Soner. Kimse alınmasın, gücenmesin. Ben ülkede kriz mriz olmadığı halde geçen ay işten çıkarıldım mesela. Eşim zaten çalışmıyor. Diğer çocukların biri bankada servis görevlisi, öteki belediyede memur. Ayda 2000-2200 lira ya kazanıyorlar ya kazanmıyorlar. Soner ise günde 200 liradan aşağı dönmüyor eve. İyi ki başbakanımızı dinleyip, yapmışız 3.çocuğu. Allah ondan bin kere razı olsun. Allah ömrü benden alıp ona versin..."