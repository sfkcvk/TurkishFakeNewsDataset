Youtube Yasağının Kalkması, Yasak Nedeniyle Youtube'a Giremeyen Tek T.C. Vatandaşı Ekrem Gündüz Tarafından Coşkuyla Kutlandı İçerdiği uygunsuz videoların silinmesinin ardından Youtube'a uygulanan erişim yasağının kalkması Türkiye genelinde sükunetle karşılanırken, yasak nedeniyle 2007'den beri Youtube'a giremeyen tek kullanıcı olan Ekrem Gündüz cephesinde ise büyük bir sevinç vardı. 
 
 
 Kırşehir Adliyesi'nde devlet memurluğu yapan Ekrem Gündüz (30), yaklaşık 3 yıl aradan sonra tekrar Youtube'a kavuşmanın coşkusunu sabahlara kadar yüzlerce komik video izleyerek yaşadı. Mutluluğunu paylaşmak için aradığı arkadaşlarının "Eee... yani?" şeklindeki kayıtsız tavırlarına rağmen neşesinden bir şey kaybetmeyen Gündüz, "Gördüm ki yasak süresince gurbetteki vatandaşlarımız bizim yokluğumuzu hiç hissettirmemişler. Gerek ekledikleri videolarla olsun, gerek yorumlarıyla olsun Türk milletinin Youtube'daki varlığını başarıyla devam ettirmişler. Bu da beni ayrıca çok mutlu etti." sözleriyle, olan bitenden hala hiçbir şey anlamadığını çok net bir şekilde gözler önüne serdi. 

 
 
 Youtube'un erişime açılmasıyla adliyedeki çalışma arkadaşlarının daha önce yaptığı birçok espriyi de ancak şimdi anlamaya başladığını kaydeden Ekrem Gündüz, sözlerine, "Bizim odada bir 'Artiz ne arar la adliyede' lafı dolanıp duruyordu kaç zamandır mesela. Açıkçası, bugüne kadar pek anlamasam da yine de gülüp geçiyordum. Hatta yerli yersiz birkaç kez benim de söylemişliğim vardır. Maksat ortama yabancı kalmamaktı işte, ama şimdi o video gözümün önüne gelince... Ahahah.. Çok komik ya... Nerden duymuşlarsa bizim çocuklar artık. Heralde televizyonda falan çıktı zamanında, ben kaçırmışım..." şeklinde devam etti.
 
  
 
Her şeye rağmen Türk halkının, internette yer alan bazı videolardaki saygısızlıklara karşı duruşunun önemli olduğunu da vurgulayan Ekrem Gündüz, "Yasağın işe yarayabilmesi için halkımızın ilk günden itibaren Youtube'un açılması için yetkililere baskı yapmadan, hükümetimizin aldığı kararın sonuna kadar arkasında olduğunu göstermesi çok önemliydi ve biz ülke olarak bunu başardık. Keşke kutsal değerlerimize hakaret eden bir takım videoları hiç yayınlamasalardı da, bu tatsızlıklar hiç yaşanmasaydı. Eminim bizim kadar onlar da üzüldü, bizim onları özlediğimiz kadar onlar da bizi özledi..." diyerek, Youtube'un da hatalarından ders aldığına inandığını belirtti. 
 
Son olarak yaşanan bu tatsızlıkları her iki tarafın da unutması gerektiğine dikkat çeken Gündüz, açıklamalarına şu sözlerle son verdi: "Umuyorum ki yaşanan bu süreç hem Youtube için hem de diğer siteler için bir örnek teşkil eder. İsteyince, iyi niyetle yaklaşınca her sorun çözülüyor. Biliyorum biraz amiyane olacak ama ,bu ülke bazı zararlı içerikleri kaldırması halinde Youporn'a dahi kucak açacak hoşgörüye sahiptir. Bu, böyledir..."