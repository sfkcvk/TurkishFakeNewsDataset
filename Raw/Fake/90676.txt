Sürekli Olarak Şirket İçi Aktivite Organize Eden Ofis Çalışanı, Bütün Şirketin Kendisinden Nefret Ettiğini Hala Fark Edebilmiş Değil Faaliyetlerini Ankara Sincan Organize Sanayi Bölgesinde sürdüren Çentik Prefabrik A.Ş'de yaklaşık 8 ay önce işe başlayan Serkan Dermiş (26), İlk günlerdeki yabancılığını üzerinden atmasının ardından hızla giriştiği ofis içi aktivite organizasyonu çabalarıyla, kısa sürede şirketin en tiksinilen elemanı olmayı başardı. Biraz da iş hayatında yeni olmanın getirdiği hevesle sürekli olarak fasıl, piknik, halı saha, bowling, paintball gibi etkinlikler düzenleme çabalarına giren genç endüstri mühendisi, ofiste kendisine karşı yükselen haklı nefretin ise henüz farkına varabilmiş değil. Prefabrik inşaat sektörünün önde gelen isimlerinden biri olan Çentik Prefabrik A.Ş.'de kalite kontrol mühendisi olarak işe başlayan Serkan Dermiş'in bitmek bilmeyen şirket içi aktivite düzenleme hevesi, iş arkadaşlarını isyan noktasına getirdi. Günde yaklaşık 10 saati beraber geçirdikleri mesai arkadaşlarıyla bir de mesai dışında görüşmek zorunda kaldıkları yetmiyormuş gibi; fasıldır, bowling'dir derken üstüne bir sürü de masrafa girmekten artık çok sıkıldıklarını belirten Çentik Prefabrik çalışanları, genç mühendis hakkında oldukça ağır ifadeler kullandılar. Çok mecbur kalmadıkça zaten iş arkadaşlarıyla ofis dışında görüşmeye pek sıcak bakmadığını ifade eden, şirketin en eski çalışanlarından muhasebe müdürü Cengiz Abaten (51), "Aşağı yukarı her şirkette bir tane bunun gibi organizasyon heveslisi lavuk bulunur ama bu Serkan gerçekten bambaşka çıktı. Bir büyüğü olarak ben de birkaç defa uyardım kendisini, 'Evladım' dedim, 'bak' dedim, 'yeter artık her gün farklı bir planla gelme karşımıza, yorma artık bizi' dedim ama anlamadı. Eli dursa ayağı durmuyor. Biz daha ne olduğunu anlamadan, bir de gidip İ.K.'dakilerle konuşuyor, katılımı zorunlu hale getiriyor" yorumunu yaparken, tasarım bölümünde çalışan Selma Asilcan'ın (28) tepkisi ise daha sert oldu. Son 3 aydır haftasonları nişanlısıyla doğru dürüst vakit geçiremediğini dile getiren Asilcan, "Yani artık bu arkadaşı görünce bile tüylerim diken diken oluyor" diyerek sözlerine başlarken, tam o sırada Serkan Dermiş'in odaya girmesiyle açıklamalarına bir süre ara verdi. Genç mühendisin odadan çıkarken sarf ettiği 'Selma Abla çarşamba akşamı Bowling'e mutlaka bekliyoruz ha. Acaip makara olacak bu sefer, şahane bir mekan buldum.' şeklindeki sözlerinin ardından yüzü bembeyaz olan Selma Hanım, kendisini biraz toparladıktan sonra şöyle devam etti: "Şeytan diyor al şu tel zımbayı geçir kafasına, hastanede yapsın organizasyonunu. Hala Bowling diyor adam yaa... Bakın ellerim nasıl titriyor, görüyorsunuz di mi? Genç yaşımda sinir hastası oldum bunun yüzünden... Artık ilk bir iki fasılda, alkolün de etkisiyle biraz eğleniyor gibi gözüktük diye mi böyle oldu bilmiyorum ama inşallah en kısa zamanda işten atılır da kurtuluruz. Adağım var, kovulduğu gün koç keseceğim şirketin önünde..." İmalat bölümü çalışanlarından Aytek Cevdetoğlu (36) da, Serkan Dermiş yüzünden mağdur olan bir diğer isim. Artık ne maddi ne de manevi olarak kaldıramadığı için son 2 aydır Dermiş'in organizasyonlarına katılmayı bıraktığını belirten Cevdetoğlu, "Yahu ben çoluk çocuk sahibi adamım. Etim belli, budum belli. Başta Serkan'ın aklına uyup, akşam yemeğine, geziye, paintball'a falan gittim de sonra baktım olacak gibi değil, ayın ortasına gelmeden avans çeker hale geldim. Yok hanımın babası öldü, yok çocuk hastalandı diye diye bir süredir paçayı sıyırıyorum ama bu sefer de adım yabaniye çıktı, uyumsuz çalışana çıktı. Çıksın napayım, bundan sonra anca halı saha maçlarına giderim" dedi Serkan'ın sadece şirket dışındaki organizasyonlarda değil, şirket içinde de tepelerine kabus gibi çöktüğünün altını çizen Cevdetoğlu, "Hep mi böyleydi yoksa son zamanlarda iyice gözümüze mi batmaya başladı anlamadım fakat sanki her gün birinin doğumgünü var bu şirkette. O olmasa, birinin çocuğu doğuyor, falancanın nişanı, filancanın düğünü derken haraç keser gibi her gün masamıza dayanıp para topluyor bu adam" diyerek sözlerini noktaladı. Serkan Dermiş'in aktivite hevesi nedeniyle sıkıntılı günler geçiren Çentik Prefabrik'te bir sonraki organizasyonun gergin bekleyişi sürerken, muhasabeden Musa Bey'in kızının ilk dişini çıkardığı haberi şirkette tansiyonun bir kez daha yükselmesine neden oldu.