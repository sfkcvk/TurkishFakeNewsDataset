4. Enternasyonel’e İlişkin Tony Cliff Yorumundaki Farklılaşma Nedeniyle DSİP-ML'den Ayrılan DSİP-ML-K'dan İlk Açıklama: ''Beyler Ahmet ben, tek kaldım lan!'' Geçtiğimiz günlerde düzenlenen 2.Olağanüstü Kongresi’nde yaşanan tartışma nedeniyle bölünme yaşayan DSİP-ML’de sular durulmuyor. Kongrenin ardından örgütten ayrılarak DSİP-ML-K’yı oluşturan yapıdan ilk açıklama geldi. DSİP-ML-K Politbüro imzasıyla yayınlanan bildiride “2.Olağanüstü Kongre diyip duruyoruz, alt tarafı 8 kişi Vefik abilerin evinde toplandık, neyin kongresi?” özeleştirisi yapılarak, meşruiyet problemi masaya yatırıldı. DSİP-ML-K Genel Sekreteri ve halihazırda örgütün tek üyesi Ahmet Ertelek, aynı bildiride “Tartışma çıkınca o hışımla ben evi terk ettim... En azından Ekrem abi peşimden gelir diye ummuştum, yanıldım, o da oportünist çıktı” sözleriyle DSİP-ML içerisinde DSİP-ML-K’ya yakın olduğu düşünülen öznelere de sitemlerini iletti. Türkiye solunun 149. fraksiyonu olarak geçtiğimiz günlerde siyasi hayata gözlerini açan DSİP-ML-K, yalnızlık sorunuyla baş etmeye çalışıyor. Örgüte yakın kaynaklardan alınan bilgiye göre örgütün kuruluşunu tetikleyen tartışma DSİP-ML’nin 2.Olağanüstü Kongresi’nde Tony Cliff’in 4.Enternasyonel’e ilişkin görüşlerinin farklı yorumlanmasıyla başladı. Konunun bir anda Ahmet Ertelek tarafından “Peki çayı neden hep ben koyuyorum yoldaşlar? Sosyal faşizm bu resmen” noktasına getirilmesinin DSİP-ML yönetimi tarafından “Sosyal faşist senin babandır” tavrıyla karşılanması bardağı taşıran son damla oldu. Parti yönetimine adeta isyan eden Ahmet Ertelek, tüm yoldaşlarına ayrılık çağrısı yapmasının ardından kongreyi terk etti. Bir süre kongrenin yapıldığı evin önünde sigara içerek “Biri gelir lan heralde peşimden” düşüncesiyle bekleyen Ertelek, kimsenin kendisini takip etmemesinin ardından tek başına DSİP-ML-K’yı kurduğunu ilan etti. Çiçeği burnunda örgütün “Tüm Türkiye halklarına” başlığıyla yayınlayarak toplam 12 kopya halinde dağıttığı ilk bildirisi ise hayli sert oldu. Bildiride, Türkiye solunun işçi sınıfına ulaşamadığına dikkat çeken örgüt, DSİP-ML-K’nın ‘Halkın biricik devrimci partisi’ olduğu vurgusunu yaparak, mevcut ‘biricik devrimci parti’ler arasında 126.sıraya yerleşti. Kuruluş metninden öne çıkan diğer kimi maddelerse şöyle; Örgütlenme sorununu aşmak için öncelikle fabrikalara gitmek yerine, Nurhan’a evlenme teklif edilecek, fabrika sonra... Kabul ederse eğer Türkiye sol tarihinin en hızlı büyüyen yapısı oluruz, %100 artar üye sayımız. Bi de çocuk patlattık mı, gençlik kolları tamamdır. Bugüne dek “Ahmetçim, senin gibisi yok”, “Ahmet gibi 10 yoldaş olsun, direksman devrimi yaparız”, “Ahmet bana bi 20 lira fişeklesene” gibi devrimci dayanışmacı söylemlerle sekterliğini gizleyen ancak ayrılık aşamasında oportünist yüzü ortaya çıkan Ekrem abiyle tüm organik bağ kesilecek. Verilen 20 TL geri istenecek. Tony Cliff bir daha okunacak. Adam ne diyor onu da tam bilmiyoruz, sonra iş bu noktaya varıyor. 4.Enternasyonel hangisiydi ona da bir bakalım, Ivan Drago’lu olandı yanlış hatırlamıyorsam. Genel Sekreter Yardımcılığı için, evinde en az 1 gece Deniz Gezmiş’i saklamış, Datça’da yazlığı olan, 3 duble rakıya kadar sohbeti çekilebilir durumda devrimci bakılacak. Bulunana dek eylemlerde cast kullanalım, günlüğü 50 liraya geliyormuş ajanslardan. Yayınlanan bildiriyi Türkiye devrimcilerinin ayağa kalkışının ilk adımı olarak tanımlayan DSİP-ML-K Genel Sekreteri Ahmet Ertelek, bugün düzenlediği basın toplantısındaysa ilk eylemlerinin 1 Mayıs günü gerçekleşeceğini ilan etti. “Tarih bize, daha doğrusu bana, tam da 1 Mayıs öncesi kurulma sorumluluğunu yükledi. DSİP-ML-K elbette bu sorumluluğun altından alnının akıyla kalkacak devrimci iradeye sahiptir” diyen Ertelek, güçlü bir 1 Mayıs için, tüm halkı Gaziosmanpaşa Veli İbrahim Mahallesi Yeşilselvi Sokak Cankuşum-2 Tekel Bayi önünde toplanmaya çağırdı. Son olarak “Ben oralarda oluyorum genelde, bulamazsanız tekele sorun. Buluşur beraber gideriz Taksim’e” diyen Ertelek, parti kortejine gelecek tüm katılımcılara eylemden sonra kaçak çay ve Adıyaman tütünü ikramlarının olacağını müjdeledi.