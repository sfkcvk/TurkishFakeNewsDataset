Rahip Brunson Konusunda Bağımsız Karar Vermeleri Gerektiğini Bugün Öğrenen Mahkeme Heyeti, Duruşma Saatine Kadar Sabahlayarak Davanın Hukuki Boyutunu İnceleyecek... 12 Ekim'de İzmir Ağır Ceza Mahkemesi'nde görülecek olan Rahip Brunson davasıyla ilgili olarak bu sabah Cumhurbaşkanı Erdoğan tarafından yapılan 'Türkiye bir hukuk devletidir, ben yargıya müdahale edecek durumda değilim' şeklindeki açıklamalar mahkeme heyetinde şok etkisi yarattı. Duruşmaya saatler kala Türkiye'nin bir hukuk devleti olduğunu ve bağımsız bir şekilde hukuk çerçevesi içinde karar vermeleri gerektiğini öğrenen mahkeme heyeti, Brunson davasının hukuki  boyutunu incelemek üzere acil olarak toplandı. Heyet bu gece sabahlamak suretiyle davayla ilgili tüm dosyaları inceleyip hukuk çerçevesinde bir karara varmayı umuyor.  Konuyla ilgili olarak basının sorularını yanıtlayan Mahkeme Heyeti Başkanı Hakim İrfan Töylemez, ''Biz de karar niye hala iletilmedi diye meraklanıyorduk. Meğer bizim bir karar vermemiz gerekiyormuş. Keşke daha önce söylenseydi. Ona göre biraz daha erken çalışmaya başlardık'' ifadelerine yer verdi. Neyse ki hukuk fakültesi zamanlarından bu tarz sabahlamalara alışkın olduklarını da sözlerine ekleyen Töylemez, ''Valla kısaca bir göz attık. Anladığımız kadarıyla ortada bir casusluk suçlaması var. Arkadaşlarımla birlikte o konudaki içtihatlere yoğunlaşıcaz. Onun kitabı da tuğla gibiydi gerçi ama yeterli miktarda kahve ve enerji içeceğiyle uyumadan çalışırsak hallederiz. Ben şahsen öğrencilikte de çoğu finali de böyle geçtim zaten. Skıntı yok...'' derken, Türkiye'nin canı isterse nasıl bir hukuk devleti olabileceğini tüm dünyaya göstereceklerini ifade etti.  Arkadaşlarının yanına dönmesi gerektiğini belirterek konuşmasını kısa tutan Töylemez, son olarak ''Beyler nolur nolmaz numaramı versem beni sabah 5 gibi bir arayabilir misiniz? İçimiz geçer falan belki sıkıntı olmasın. Hadi kaçtım ben..'' sözleriyle basın mensuplarından ricada bulunarak açıklamalarına son verdi.