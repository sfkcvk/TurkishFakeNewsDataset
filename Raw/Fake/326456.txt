Venedik Belediyesi, Her Yağmur Sonrası Atılan ''İstanbul Venedik'e döndü'' Manşetlerine İsyan Etti: ''Lan ne alakası var?!'' Türkiye'de büyükşehirlerin sular altında kaldığı her yağışın ardından manşetlere taşınan 'İstanbul Venedik'e döndü!', 'Burası Venedik değil Ankara' şeklindeki başlıklara nihayet Venedik Belediyesi'nden tepki geldi. Türkiye'de herhangi bir şehrin Venedik olmasının zaten imkansız olduğunu savunan Belediye, ayrıca isimlerinin yağmur taşkınlarıyla bir arada anılmasından son derece rahatsız... İstanbul 10 gün içinde 2. kez yağmura teslim olurken, sular altında kalan caddeler sonrasında yapılan Venedik benzetmesine İtalya'dan itiraz geldi. Düzenlediği basın toplantısında, doğru düzgün altyapısı olmadığı için biraz fazla yağmur yağınca sular altında kalan şehirlerler bir ilgilerinin olmadığını vurgulayan Belediye Başkanı Antonelli Betucci, "Ya arkadaşlar Allahınızı severseniz bin asırdır Venedik'iz biz. Romantizmin başkentiyiz. Balayının tek adresiyiz. İki tane kıçıkırık altgeçidiniz su dolunca hemen Venedik olduk diye neyin gaza gelmesi bu?" ifadelerini kullandı. Konuşması sırasında aynı zamanda çeşitli fotoğrafları da basın mensuplarıyla paylaşan İtalyan Başkan, "Buyrun sağdaki bizim enfes kanallarımızda çekilen bir gondol görüntüsü, soldakiyse Aksaray'da suya saplanmış bir Doblo. İkisi arasındaki tek ilişki, Doblo'nun da İtalyan markası olması" diyerek şöyle devam etti: "Arkadaşlar her şeyden önce bizim olayımız bu. Biz bu işten ekmek yiyoruz. Gondolumuz var, taş kemerlerimiz var, yüzlerce yıllık enfes mimaride evlerimiz falan var. Gözünüzü seveyim bakın bizim vatandaşlarımızın da kafasını karıştırıyorusunuz. 'Lan siz belediye olarak çalışmıyosunuz da bizi mi yiyosunuz yoksa?' diye gelen Venedikli hemşerilerimiz oluyor. Lütfen artık bu benzetmelere bir son verelim. Allah'ın Ortadoğu'sundaki bi iki belediyenin beceriksizliğinin faturasını kimse bize ödetmeye çalışmasın..." Toplantı esnasında giderek sinirleri bozulan ve sesinin tonunu yükselten Venedik Belediye Başkanı, "Al işte Google'da Venedik yazınca ilk sayfada Üsküdar sahilinde suyun içinde gitmeye çalışan sarı minibüs görseli geliyor... Mutlu musunuz?" şeklinde bağırarak basın toplantısına son verdi. Önündeki mikrofonları fırlatarak en yakındaki kanala doğru koşan Betucci'nin "S.kerim suyunu da kanalını da. Boşaltıyorum lan. Hadi bundan sonra da benzetin" haykırışları arasında kovayla kanalı boşaltma çabası ise belediye çalışanları tarafından güçlükle engellendi.