Çocukların da Bombardımandan Etkilenebildiğini Öğrenen Dünya Şokta: ''Oha! Savaş böyle bir şey miydi ya?!' Suriye'nin Halep kentinden geçtiğimiz gün ajanslara düşen, bombardımandan kurtulan küçük bir çocuğa ait görüntülerin dünya çapındaki yankıları sürüyor. Hava saldırısında vurulan bir binanın enkazından çıkarılan 5 yaşındaki Ümran Dakneş'in ambulans koltuğundaki hali 7'den 70'e herkesi derinden sarsarken, dünya kamuoyu savaşın çocukları da etkileyen bir şey olduğunu ilk kez öğrenmenin şaşkınlığını yaşıyor.  Ümran Dakneş'in yaralı ve şok geçirmiş bir halde ambulans koltuğundaki görüntülerinin kısa sürede tüm dünyaya yayılması ile birlikte "savaş" kavramıyla ilgili soru işaretleri de giderek artıyor. Dakneş'in fotoğrafları, normalde uçakların hedefe kilitlenme görüntüleri; bir yerden başka bir yere doğru hızla ilerleyen yeşil kamuflajlı, güneş gözlüklü, büyük silahlı şık adamlar; rampadan çıkarken arkada alev bırakan füzeler gibi estetik görüntülerle gündeme gelen "savaş"ın bu olumsuz yönüne ilk kez tanık olan milyonlar için şok edici olurken, yetkililerdense konuyla ilgili henüz net bir açıklama gelmiş değil.  Görüntülerin ardından, savaşın, küçük çocukların yaralanabildiği, hatta belki de ölebildiği bir şey olabileceğiyle ilgili kuşkular da dünya basınında yüksek sesle dile getirilmeye başlanmış durumda. Newyork Times, haberi "Bu nasıl savaş? Adeta deprem olmuş gibi!" başlığıyla duyururken, İngiliz Telegraph gazetesi ise bombardımanla aynı dakikalarda bölgede bir doğalgaz patlaması yaşanmış olabileceği yönündeki iddialara yer verdi.  Konu, dün akşam toplanan Birleşmiş Milletler Güvenlik Konseyi'nin de ana gündem maddesiydi. Konsey'in daimi üyelerinden Rusya adına söz alan Dışişleri Bakanı Sergey Lavrov, bombardımanın kendileri tarafından gerçekleştirildiği yönündeki iddialara "Yani o konuda bi şey diyemem ama öyle bile olsa sizin de bildiğiniz gibi bombardımanın normalde böyle bir sonucu olmaz. Çocuklara bir şey olmuyor olması lazım. Burada herkes zaman zaman bir yerleri bombalıyor. Hiç gördünüz mü böyle bir olay?" sözleriyle yanıt verdi.  Rus meslektaşıyla aynı fikirde olduğunu belirten ABD Dışişleri Bakanı John Kerry ise, konunun bir an evvel açığa kavuşturularak "savaş"la ilgili dünya kamuoyundaki şüphelerin acilen ortadan kaldırılması gerektiğine dikkat çekti. Özellikle silah endüstrisine ait kuruluşların şu an zan altında olduğunu ifade eden Kerry, "Ben de dünden beri herkes gibi büyük bir şaşkınlık içindeyim. Bizim bildiğimiz savaş bu değil. Buna inanmak istemiyorum ama eğer gerçekten o çocuk savaş yüzünden o hale gelmişse de bunun münferit bir vaka olduğunun kaamuoyuna iyi anlatılması lazım. Koca bir camianın bu yüzden töhmet altında kalması doğru değil." ifadelerine yer verdi.