Döviz Rezervleri Son 6 Yılın En Düşük Seviyesine Gerileyen Merkez Bankası'nın Başına Çiftlik Bank CEO'su Mehmet Aydın'ın Getirilmesi Gündemde... Merkez Bankası brüt döviz rezervinin bir haftada 1 milyar 622 milyon dolar eriyerek 83 milyar 80 milyon dolarla son 6 yılın en düşük seviyesini görmesinin ardından bankaya döviz girdisi sağlayacak yeni bir başkan arayışları da hız kazandı. Ankara kulislerinde Merkez Bankası'nın başkanlığı için en fazla öne çıkan isimse Çiftlik Bank CEO'su Mehmet Aydın. Konuyla ilgili olarak konuşan Ekonomi Bakanlığı'ndan üst düzey bir yetkili, Aydın'ın genç yaşına rağmen başarısını kanıtlamış bir isim olduğunu belirterek, "Bizim artık haydi dolar bozdurun, yastık altındakileri çıkarın diyecek pek bir dumumuz kalmadı. Yani deriz demesine ama bu sefer vatandaşı ikna etmek için bedava tavuk dönerden fazlasına ihtiyaç olduğu da bir gerçek. Bu genç arkadaşımızın o noktada devreye girerek yüksek ikna kabiliyeti sayesinde Merkez Bankası'nın ihtiyaç duyduğu nakit miktarını en kısa sürede toparlayabileceğine inanıyoruz. Zaten konuşmalarını dinlediğim kadarıyla kendisi de midli ve manevi duyguları yüksek bir kardeşimiz. Böylesi bir milli davadan geri duracağını düşünmüyoruz." ifadelerine yer verdi.  Adının açıklanmasını istemeyen kaynak, konuyla ilgili olarak Dışişleri'nden bir ekibin Mehmet Aydın'ın kaçtığı düşünülen Uruguay'daki yetkililerle temasa geçtiğini de aktararak şunları kaydetti: "Kendisine 'Gel cezanı Merkez Bankası'nın başında kamu görevi yaparak çek. Hem hapise girmekten kurtul, hem de ülke ekonomisine bir katkı yaparak adını temizle' şeklinde bir teklif Uruguay'lı makamlar aracılığıyla iletildi. Parayı kimden nasıl toplayacağına kendisi karar verecek. Kimi üst düzey isimler ve onların yakın akrabalarına dokunmaması şartıyla bu konuda kesinlikle bir müdahale olmayacağının da garantisi verildi. Henüz el sıkışılmış değil, maaş ve primler gibi konularda bazı ufak pürüzler var. Ancak yakın zamanda bir orta yol bulunacağına inanıyorum..." Ekonomi camiasında heyecan yaratan bu gelişmenin ardından gözler şimdi Çiftlik Bank'ın deneyimli CEO'sundan gelecek yanıta çevrilirken, Aydın'ın hükümetten gelen teklife ''Onu boşverin de burada sığır yetiştiriciliği işinde çok güzel para var. Siz Merkez Bankası'ndaki rezervi bana verin, 6 ay sonra %30 fazlasını ödeyeyim" şeklinde bir karşı teklif getirdiği de son olarak gelen bilgiler arasında.