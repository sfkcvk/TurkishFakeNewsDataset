En Az Gelişmiş 20 Ülkeyi Bir Araya Getiren Z-20 Zirvesine, ''Hesabı Kim Ödeyecek?'' Gerginliği Damga Vurdu... G-20 zirvesiyle eş zamanlı olarak düzenlenen, en az gelişmiş 20 ülkenin devlet başkanının bir araya geldiği Z-20’ye hesap gerginliği damgasını vurdu. Kongo’nun başkenti Kinşasa’daki zirve çıkışında gidilen restoranda, hesabın ev sahibi ülkeye mi ait olduğu yoksa herkesin kendi cebinden mi karşılaycağı konusunda yaşanan belirsizlik, sıkıntılı anlara neden oldu... Zirve sonrası gidilen balık restoranında konuklar bütün gün süren konuşmaların yorgunluğunu atma fırsatı bulurlarken, sıra hesap ödenmesi aşamasına geldiğinde yaşanan tartışmalar güzel başlayan geceye gölge düşürdü. Ev sahibi Kongo'nun, sadece zirve organizasyonundan sorumlu olduğunu, kalan ödemelere karışmayacağını açıklamasıyla masada sinirler gerilirken, Alman usulü konusunda ise katılımcı ülkeler bir mutabakata varamadılar.  Dakikalar ilerledikçe Z-20 liderleri arasındaki tartışma, karşılıklı "sen şunu yedin, ben bunu yedim" suçlamalarına dönüşürken, kredi kartında limit olduğu ortaya çıkan Nijer Devlet Başkanı Ameb Elbunga'nın ısrarlar üzerine hesabı devralmasıyla birlikte büyük bir krizin eşiğinden dönüldü.  Elbunga, katılımcı ülkelerin verdiği "Tamam ya sen öde abi biz sana sonra havale yaparız" teminatıyla 1625 ABD doları tutarındaki hesabı ödemeyi kabul ederken, restoran çıkışında basın mensuplarına sert açıklamalarda bulundu. ''Bu sefer rezalet çıkmasın diye ödüyorum ama bi dahakine kesinlikle ben karışmam. Zambiya, Jamaika, Çad, Ekvador... Bunların hepsinin aynı anda tuvaletinin gelmesi çok enteresan. Yoksa yok deyin abi? Ayıp değil. Ayrıca 'aramızda Almanya yok, o yüzden Alman usulü ödeyemeyiz de ne demek? Öyle saçmalık mı olur?'' ifadelerini kullanan Nijer Devlet Başkanı, hesap dışında organizasyonda yaşanan diğer sıkıntılara da dikkat çekti. Yol paralarının ödenmemesi nedeniyle Kinşasa’ya dek otostopla geldiklerini belirten Elbunga, “Yolu da kabullendik diyelim de oteli karşılamamak nedir? Hadi benim teyzemler burada onlarda yattım. Dışişleri Bakanım toplantı salonunda kıvrılıp uyuyor. En azından eve davet edebilirlerdi. Kongo’nun bir çekyatı da mı yokmuş?” sözleriyle de ev sahibi ülkeye yüklendi. Zirveye katılan Z-20 devlet başkanlarının toplantıya ve Nijer’e kitlenen hesapla ilgili görüşleri ise şöyle: Valla biz bütün zirve boyunca bir bardak su içtik, onu da müesseye rica ettik çeşmeden verin, şişeyle getirmeyin diye. Her şeyden önce çevreye zarar diye de belirttik. Lütfen şurada kimse 2 kuruşun hesabını yapmasın. Bizi ülkeden saymayın zaten ya coğrafi bi’ şeyiz biz. Bütün dünya yeri gelince bizden bahsediyor, ordan telif gibi düşünün. Koca yeryüzü bi ekvatoruna sahip çıkamayacak mı?  Ya valla 15'inde vergiler yatacaktı, gittim atm'ye baktım ama daha yatmamış. Şimdi Nijer versin, bir dahakine biz veririz O kadar da büyütülecek bir şey yok...  Valla bizi ilgilendirmez. Toplantıdan çıkarken biz dedik, Ticket'lı yere gidelim nakit yok dedik. Geçse biz öderdik herkesinkini…   Ya biz bi gazla buralara kadar geldik de, yanlış anlaşılma olmasın. Dilenci değiliz. 1 dolarınız var mı, Haiti'ye geri dönmemiz gerek...