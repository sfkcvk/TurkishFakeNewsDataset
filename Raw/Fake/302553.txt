Türkiye'ye Geri Gönderilen Mültecilerden Bir Kısmının, Dönüşü Bedavaya Getirmeye Çalışan Türk Turistler Olduğu Ortaya Çıktı. Kriz Büyüyor... Taraflar arasındaki anlaşmaya göre Avrupa Birliği bölgesindeki Suriyeliler'in Türkiye'ye iade işlemleri de başlarken, tatil için gittikleri ülkelerde dönüş biletini bedavaya getirmek için mülteci kılığına giren Türk turistler sürecin aksamasına neden oluyor... Beklenmedik krizin ardından bu sabah Brüksel'deki Avrupa Birliği Parlementosu'nda bir açıklama yapan Mülteci Komisyonu Başkanı Joseph Denier,  "Şu ana dek ilk partide 1.000 kadar Suriyeli gönderdiğimizi düşünüyoduk ama maalesef içlerinden bir kısmının turist vizesiyle gelen  Türkiye Cumhuriyeti vatandaşları olduğunu fark ettik. Şu an bu rakam 150-200 civarında..." derken, şaşkınlığını gizleyemedi. İade işlemlerini fırsat bilen Türk turistlerin dönüş yolculuğunu bedavaya getirmek adına mültecilerin arasına karıştığını dile getiren Başkan Denier, Suriyeli mültecileri Türklerden ayırmanın çok da kolay olmadığını belirttiği konuşmasında şu ifadeleri kullandı: ''Adam baya hazır fırsatı varken memleketine Frankfurt üzerinden Dikili aktarmalı gidiyor. Bildiğiniz turistik geziye döndü iş. Yolladığımız mültecilerin kaçı Türk, kaçı gerçekten mülteci şu an için tam bir bilgimiz yok. Bizim için o taraflardan gelen herkes, üç aşağı beş yukarı aynı. Ha, Türkiye'deki yetkililer kendi vatandaşları ile mültecileri nasıl ayırt ediyor, onu inanın biz de çok merak ediyoruz. Bu konuda yaptığımız yardım çağrılarına henüz bir geri dönüş alamadık'' Avrupa'da patlak veren bu skandalın ardından Türkiye'de yetkili mercilerden henüz resmi bir açıklama yapılmazken, Gazi Üniversitesi Antropoloji Bölüm Başkanı Nazif Uluçay, konunun içinden çıkılması hayli zor bir durum olduğuna dikkat çekti. Antropolojik açıdan herhangi bir ayrım yapmak yerine, davranışsal farklılıklara yönelmenin daha doğru olacağını belirten Uluçay, ''Tipten, şekildense, dönüş güzergahına duty free mantığında dükkanlar açılması daha yardımcı olur. Bakın, o şartlarda koşa koşa kim içki, parfüm alışverişi yapıyorsa onlar Türk'tür'' diyerek, şu an için en makul çözümün bu olduğunu ifade etti. Uluçay, Türk turistleri mültecilerden ayırt etmek için başvurulabilecek diğer kriterleri ise şöyle sıraladı:  Yolculuk yapılan taşıtlarda ilk kim içerinin ısısından şikayet edip 'Kaptan, biraz klimayı açar mısın?' derse, hemen tutun kolundan. Yanılma payınız %5 ama bu gayet kabul edilebilir bir rakam...  Seyahat esnasında yolculara kek dağıtın. Eğer orada biri 2-3 tane almak istiyorsa, %100 Türk'tür. Bu konuda antropoloji yalan söylemez, emin olun.  Mülteciler Türkiye'ye iade edileceklerini öğrendiklerinde isyan eder, bağırır, çağırır, agresifleşir. Ortalama bir vatandaşının ilk tepkisi ise "Pardon Dikili'den Avcılar'a servis kaldırılacak di mi?" sorusu olur.