14 Ağustos Öncesi Heyecan Dorukta: Türkiye, Olaysız Atlatabilirse 4 Hafta Üst Üste Önemli Bir Felaket Yaşamama Rekorunu Yineleyecek... 15 Temmuz darbe girişiminden bu yana kayda değer bir felaket, saldırı vb. yaşamayan Türkiye'de nefesler tutuldu. Ülke, merakla beklenen 14 Ağustos Pazar gününü de olaysız atlatması halinde, daha önce 2006 Haziran-Temmuz döneminde kırılan üst üste 4 haftayı sakin geçirme rekorunu da egale etmiş olacak... Çeşitli kaynaklardan gelen iddialarla birlikte 14 Ağustos Pazar günü için önemli bir olay beklentisi içine giren Türkiye, bir yandan da iddiaların boşa çıkması halinde kendi "sükunet rekorunu" yineleyecek olmanın heyecanını yaşıyor. Özellikle son 3 yıldır ayda en az 1 kez kamuoyunu derinden sarsan bir gelişmenin yaşandığı ülkede "felaket haberi" eşiği de giderek yükselirken, 14 Ağustos'ta çok büyük bir olay gerçekleşmediği takdirde rekorun yenileceğine kesin gözüyle bakılıyor.  Konuyla ilgili olarak AR-GEM araştırma şirketinin yaptığı bir ankete göre vatandaşların %67'si, 15 Ağustos Pazartesi gününe kadar en az 50 kişinin hayatını kaybedeceği bir olay yaşanmaması halinde rekorun egale edilmiş olacağı görüşündeler. %17'lik bir bölüm ise ölü sayısının da rekor için önemli bir etken olmayacağını belirtirlerken, "İnsanların nasıl öleceği de önemli. Diyelim 100 kişi gitti ama trafik kazasında, o zaman da büyük felaket sayılmaz bu. Terör falan olması lazım" görüşünü savunuyolar.  "Eskiden olsa bir 5-10 kişinin öldüğü bir terör saldırısına ya da iş kazasına felaket haberi diyebilirdik ama artık bu işler o kadar kolay değil." diyen %11'lik bir kısım ise, trafik kazasıyla birlikte artık terör, iş kazası gibi etmenlerin de adi vaka sayılabileceği ve büyük felaket tanımına girmeyeceği görüşünde. 14 Ağustos'ta yaşanacak şeyin büyük bir olay sayılması için daha önce görülmemiş bir durum olması gerektiğini belirten bu vatandaşlar, ancak bir uzaylı istilası, nükleer patlama, zombi saldırısı ya da ülkenin tüm çay stoğunun bir anda ortadan kaybolması durumunda gündelik hayatın aksayacağını düşünüyor. 14 Ağustos'ta ne olursa olsun ortada hala Türkiye adında bir ülke ve içinde yaşayan bir grup insan olduğu sürece felaket sayılmayacağını savunan kesim ise %5... Bu görüşe göre ise sabah saatlerinde ne yaşanırsa yaşansın akşama doğru CNN Türk'te tartışması yapılmış olacak ve gece Fenerbahçe'de Pereira yerine gelecek hoca alternatifleri masaya yatırılacak.