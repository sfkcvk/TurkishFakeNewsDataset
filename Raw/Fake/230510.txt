İBB, Önümüzdeki Günlerde Kar Yüzünden Trafiğin Felç Olacağı Noktaları Referandumla Belirleyecek Meteoroloji İşleri'nin önümüzdeki günlerde İstanbul için kar uyarısı vermesiyle birlikte Büyükşehir Belediyesi de gerekli önlemleri almak için kolları sıvadı. Konuyla ilgili olarak bu sabah bir basın toplantısı düzenleyen Büyükşehir Belediye Başkanı Kadir Topbaş, bu kıştan başlamak üzere İstanbul'da trafiğin felç olacağı noktaların bölgesel referandumla belirleneceğini müjdelerken, “Hatırlarsanız bundan böyle otobüs durağının yerini bile halkımıza soracağız diye bir sözümüz vardı. Böylece bunun arkasında durduğumuzu da herkese göstermek istiyoruz. Türkiye artık dayatmacı, tepeden inmeci anlayışı bir kenara itmiştir” sözleriyle yeni uygulamayı tanıttı. Yarından itibaren mahalle muhtarlıklarında kurulacak sandıklarla birlikte eş zamanlı olarak Büyükşehir Belediyesi'nin resmi internet sitesi ibb.gov.tr'den de başlatılacak olan bölgesel referandumun aynı zamanda dünyada bir ilk olacağını vurgulayan Topbaş, uygulamanın ana arterlerden, köprülere, viyadüklerden en ücra sokaklara kadar bütün İstanbul'u kapsayacağını belirtti. Topbaş, “Geçtiğimiz kış aylarında bu konuyla ilgili yoğun şikayetler alıyorduk. Kar yağınca yolda kalan vatandaşımız haklı olarak 'iki santim kar yağdı Merter'den taa Sefaköy'e kadar komple E-5 felç oldu. Böyle rezalet olur mu?' diye serzenişte bulunuyordu. Ona sorsak belki başka bi yerin felç olmasını isteyecekti demek ki. Bugüne kadar kimse sormadı ama artık biz soracağız. Neresi ulaşıma kapanacak, hangi yolda, kavşakta trafik felç olacak, hepsine değerli İstanbullular karar verecek. İptal olacak vapur seferleri? Evet onları da soracağız!” sözleriyle uygulamanın tamamen vatandaşların talepleri doğrultusunda ortaya çıktığını ifade etti. Referandumun otobüs, metrobüs, tramvay ve metro gibi toplu taşıma araçlarını da kapsayacağını belirten Büyükşehir Belediye Başkanı, vatandaşlara aksayacak olan seferleri ve yığılma yaşanacak durakları seçme olanağının da sunulacağını kaydetti. Kadir Topbaş, bir soru üzerine, metro ve marmaray gibi yerin altından giden taşıtlarla ilgili bir talep gelmesi halinde bunun da değerlendirileceğini belirterek şöyle devam etti: “Eğer referandumdan o yönde bir sonuç çıkarsa metro içerisine yapay kar kağışıyla orayı da talebe göre kapatmak gibi bir düşüncemiz var. Onun da çalışmalarını başlattık hayırlısıyla. Marmaray içinse şimdilik özel bir çalışma içine girmiş değiliz. Nasılsa başının çaresine bakar, bir şekilde kendi kendine arızalanmayı başarır gibi geliyor o zaten. Olmazsa oturur tekrar değerlendiririz..” Topbaş, referandumun sonuçlanmasının ardından Büyükşehir Belediyesi Afet Koordinasyon Merkezi (AKOM)'nin devreye gireceğini ve ihtiyaç duyulan sayıda aracı trafiğin felç olması gereken yerlere yönlendireceğini belirtirken, AKOM'un belki de kurulduğu günden beri ilk kez adına uygun bir şekilde çalışarak şehirdeki afetleri koordine edeceğinin de altını çizdi. “Şimdi siz belediye olarak Beylikdüzü - Mecidiyeköy 42 dakika gibi bir seçenek sunuyorsanız eğer, bunun 6 saat 42 dakika olanını da sunmak zorundasınız. Vatandaş ister onu seçer, ister öbürünü. 2019'da metro bitince diğer o metrolu olanı seçer. Çağdaş belediyecilik bunu gerektirir” diyen Topbaş, son olarak referandumda kendisinin nasıl bir tercihte bulunacağı yönündeki bir soruya ise kaçamak cümlelerle yanıt verdi: “Yani Belediye Başkanı olarak ben kimseyi yönlendirmek istemem elbette. Ama yine de gönlümden geçeni sorarsanız böyle hafif tatlı bir eğimi olan yollar vardır ya, onları seviyorum ben. O öyle arkadaki araba yavaş yavaş kayarak gelip pat diye koyuyor ya öndekine... Ahahaha... İnsanın gözünün önüne geldikçe gülesi geliyor... Hayırlısı neyse o olsun tabi İstanbulumuz için..."